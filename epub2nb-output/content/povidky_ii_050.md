---
title: Malý oznamovatel Národní politiky
contentType: prose
---

## Dopisy

Velice se mně zalíbila rubrika Dopisy v Národní politice a v druhých denních listech. Mám dokonce sbírku vystřižených takových dopisů.

Znám dcerušku svého přítele, která studuje vyšší obchodní školu a postupně prodala všechny své knihy i zastavila náramek po nebožce babičce, aby mohla zaplatit administraci za uveřejnění dopisů.

Znám jednu gymnazistku, která zastavila peřiny své bytné za její nepřítomnosti, aby mohla dát inzerát do Národní politiky:

> _Mladá inteligentní dáma přeje si touto cestou navázati kores­pondenci s veselým mladým inteligentem. Čt. nabídky do adm. t. l. pod značkou „Modré oči 57672“._

Znám jednoho kvartána, který si takovým způsobem dopisuje už přes tři neděle s 45letou vdovou, vydávající se za 23letou učitelku, přičemž se kvartán vydává za mladého 30letého statkáře, který dělá právnické zkoušky.

Mladý 14letý kvartán krade doma peníze tatínkovi z vesty, mamince ze šatníku, a dokonce rozbil už svým mladším sourozencům prasátko s jich posledními úsporami. Své štěstí začal inzerátem:

> _Černé oči hledá mladý zámožný muž lehce zanedbaného zjevu. Zn. „Osamělé cesty 5376“._

Jestli sledujete rubriku Dopisy v Malém oznamovateli Národní politiky, můžete číst dojemné románky, plné hluboké tragiky, jako:

> _Pán, jenž 23. ledna mě v Nár. divadle odpoledne o půl 3 hod. pozdravil a o schůzku na pondělí večer o 7. hod. u Muzea žádal, se prosí o vysvětlení, proč nepřišel. Značka: „Žižkov 5076“ do adm. t. l._

Jaká úžasná katastrofa! Pozdravíte někoho o půl 3 hod. v Nár. divadle a řeknete, že přijdete večer k Muzeu v 7 hod. Dáma tam chodí pravidelně od 23. ledna do 3. února, kdy dá inzerát výše zmíněného obsahu, rozhodně beznadějného výsledku, poněvadž 6. února se objevuje nový inzerát:

> _Čekám do 12. února, jinak přetrhuji s Vámi všechny styky. To platí pro toho pána, který 23. ledna nepřišel v pondělí v 7 hod. k Muzeu. Značku „Žižkov 5076“ do adm. t. l._

Byl by z toho román Lodi, které se nepotkaly.

Jsou však dopisy i jiného, neméně vážného obsahu, kdy prostosrdečně se lidé v nich přiznávají ke krádeži a dělají ještě přitom ostudu určité politické straně. Nedávno byl v Národní politice tento „Dopis“:

> _Plesový vějíř na plesu českého bankovního úřednictva byl mnou vzat v uschování a nedopatřením podržen. Vrátím s ochotou a vzpomínám. Lask. udání adresy pod zn. „Agrárník“._

Dát takovým způsobem zbraň politickým odpůrcům jest více než lehkomyslné. Agrárníci kradou vějíře! Kam až ta strana klesla!

Bavím se teď tím způsobem, že vybírám dopisy v administracích na určité značky, které se mně líbí, abych měl látku pro humoresky. Vím, že jest toto mé sdělení hroznou ranou pro mnohé mladé lidi. Tak např. značka: „Dobrá duše 7877“ v Nár. listech dává tento materiál: Nějaký pan František Richter hrozí sl. Máně Rozhonové, že všechny její dopisy pošle rodičům, jestli mu nepůjčí do úterka 500 K.

Podařilo se mi dostat z administrace Národní politiky dopis pod značkou „Dorozumění“ jako odpověď na značku „Slávek“. „Slávek“ vylákal „Dorozumění“ na rozhlednu a stáhl z prstu své oběti před zraky celých středních Čech briliantový prsten, a nyní „Dorozumění“ mu píše v dopise, že se přesvědčila, že se nejmenuje Josef Eckert a že nebydlí v Táborské ulici čís. 68, že jí to bylo ihned podezřelé, když říkal, že se jmenuje Josef a na dopis dal značku „Slávek“. Prosí ho, aby v sobotu přišel na rozhlednu a prsten určitě přinesl s sebou.

Mám doma dopisy, které jsem si přinesl z různých administrací jako odpovědi na tyto značky: „Láďa-Vokovice“, „Máňa“ (ještě jednou „Máňa“), „Jaro u Chlumce nad Cidlinou“, „Modré oči“, „Černé“ i „Hnědé“, „Plavovláska“, „Čtyři veselí studenti“, „Vesnická dívka“, „Touha“, „Jarní touha“, „Zařízená domácnost“, „Máj“, „Krása duše“ atd. Celkem asi 680 dopisů.
