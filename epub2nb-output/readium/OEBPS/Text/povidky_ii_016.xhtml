<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-35" class="MLP_uroven2_kapitola ParaOverride-1">Vařím si vejce naměkko</p>
			<p class="MLP_text_bez1radku ParaOverride-1">Mám dobrou starou tetu. Jest to osoba, která dostává občas záchvaty lásky ku svým příbuzným. Patnáct let nedává vždy o&#160;sobě ničeho vědět a&#160;po patnácti letech náhle přinese vždy listonoš nějaký balík od mé tety, který ona zasílá právě v&#160;jednom takovém záchvatu.</p>
			<p class="MLP_text ParaOverride-1">Posledně mně poslala před patnácti léty velký koláč a&#160;nyní, šestnáctého roku po této události, doručila mně pošta velký koš, ve kterém jsem objevil kopu vajec, a&#160;toto dojemné psaní:</p>
			<p class="MLP_text ParaOverride-1">Milý synovče! Jak jsem ráda, že mohu Ti poslati kopu vajec z&#160;mého vlastního chovu. Mám Tě, milý hochu, velice ráda, a&#160;tak si myslím, že už tady dlouho nebudu a&#160;že jest toto poslední důkaz přízně, kterou Ti mohu poskytnout. Uvař si je sám naměkko u&#160;vzpomínej na svou starou dobrou tetu Annu. Kéž těchto šedesát vajec vzbudí v&#160;Tobě vzpomínky na malý dvůr na severu, kde vesele kdákají plymutky a&#160;vzpomínají na Tebe i&#160;s&#160;Tvou Tě vřele milující tetou Annou.</p>
			<p class="MLP_text ParaOverride-1">Z&#160;piety ku své tetě usnesl jsem se, že si tedy uvařím všech šedesát vajec naměkko.</p>
			<p class="MLP_text ParaOverride-1">V&#160;noci se mně zdálo o&#160;tom. Nikdy jsem se sice nezabýval podobnými otázkami, jak se vlastně vejce naměkko vaří, přišel jsem však po delším přemítání k&#160;tomu názoru, že musí se vařit, aby se uvařily! Toto jest jedině možné stanovisko a&#160;východisko z&#160;tak povážlivé situace, jako je vaření šedesáti vajec naměkko.</p>
			<p class="MLP_text ParaOverride-1">Velice rád jím vajíčka naměkko. Proto však šedesát vajec naměkko uvařených přec jenom na posezení nesním, ale zanášel jsem se myšlenkou je konzervovat.</p>
			<p class="MLP_text ParaOverride-1">Přemýšlel jsem hodně dlouho o&#160;tom, jak bych to provedl. Ocitl jsem se pojednou ve velmi spletené situaci. Vím, že se smáli přečasto v&#160;novinách a&#160;jiných žurnálech ženám-manželkám, které nedovedou uvařit vejce naměkko, ale když starý mládenec má vařit vejce, o&#160;tom se doposud nepsalo, a&#160;proto chci vpravdě vypsat všechno, jak se to událo. Jest to prostý návod, jak se vlastně mají vařit vejce.</p>
			<p class="MLP_text ParaOverride-1">Předně jsem si koupil několik různých knih o&#160;chovu drůbeže, kdež jsem předpokládal, že naleznu poučení na prvém místě, jak se vejce vaří.</p>
			<p class="MLP_text ParaOverride-1">Bohužel ve všech odborných spisech o&#160;drůbežnictví nepřišel jsem na místo, kde by se tato otázka luštila náležitě. O&#160;vejcích bylo tam sice mnoho psáno, kupříkladu že z&#160;vajec se rodí kuřata a&#160;podobné nesmysly. Byl tam též návod, že vejce musí se chovati v&#160;suchu, dále návod, jak lze vejce vysedět. Poněvadž teta poslala mně ty vejce, abych je uvařil naměkko, a&#160;ne abych je vyseděl, zavřel jsem nevrle knihu.</p>
			<p class="MLP_text ParaOverride-1">Nechtěl jsem též vyptávat se známých rodin, jak se vaří vejce, a&#160;proto usmyslil jsem si, že půjdu se poučit do čítárny a&#160;že opětně sáhnu k&#160;naučnému slovníku.</p>
			<p class="MLP_text ParaOverride-1">Našel jsem pod heslem V, vejce, že jsou produktem z&#160;říše živočišné a&#160;že každý druh ptáků snáší vejce. Nad tím jsem se hluboce zamyslil. Nebylo mně to sice novinkou, ale nicméně viděl jsem to napsané černé na bílém a&#160;uvěřil jsem tomu podruhé. Není to tedy jen lidovým podáním, ale věda potvrdila to značně a&#160;podepřela to celým článkem.</p>
			<p class="MLP_text ParaOverride-1">Pátral jsem tedy dál, jak se vejce vaří. Člověk by nevěřil, jak taková složitá otázka jest opomíjena kruhy vědeckými. Nestojí o&#160;tom nikde nic bližšího.</p>
			<p class="MLP_text ParaOverride-1">V&#160;naučném slovníku jsem sice našel, že vejce jsou potravou upravenou různým způsobem, ale jak vlastně se tato potravina upravuje, zůstalo mně hádankou i&#160;po tříhodinném prohlížení naučného slovníku.</p>
			<p class="MLP_text ParaOverride-1">Našel jsem sice věty, které jen zdaleka této otázky se dotýkaly, jako kupříkladu: „V&#160;Anglii slouží vejce za potravu většinou ve stavu syrovém, neb vařeném ať natvrdo, či naměkko. V&#160;žádné pořádné ang­lické domácnosti nesmí scházet vejce naměkko ku snídaní. Podává se při každé příležitosti.“</p>
			<p class="MLP_text ParaOverride-1">Ale jak se to udělá, aby v&#160;tomto stavu přišly na stůl, to jsem se nedozvěděl.</p>
			<p class="MLP_text ParaOverride-1">Nezbývalo mně nic jiného než učinit pokus zkoumat sám celou teorii vaření vajec a&#160;přijít pak sám od sebe k&#160;řádnému výsledku, třebas po ztrátě několika vajec, které bych byl nucen vyhodit. Koupil jsem si tedy lihovar a&#160;pět litrů lihu a&#160;Papinův hrnec, jehož použití znám z&#160;fyziky z&#160;dob mládí a&#160;svých gymnaziálních studií. Tak přikročil jsem k&#160;dílu. Dal jsem do Papinova hrnce vody a&#160;do vody vložil deset vajec a&#160;zapálil lihovar.</p>
			<p class="MLP_text ParaOverride-1">Za čtvrt hodiny jsem vejce z&#160;Papinova hrnce vyjmul. Rozklepl jsem skořápku u&#160;prvního a&#160;bylo ještě tvrdé, u&#160;druhého také tvrdé. Byly ještě všechny tvrdé. Oloupal jsem jim tedy skořápky a&#160;hodil poznovu do Papinova hrnce a&#160;vařil hodinu. Byly stále strašně tvrdé. Vařil jsem je tedy až do rána. Byly pořád tvrdé.</p>
			<p class="MLP_text ParaOverride-1">Ráno mne našli ležet v&#160;košíku s&#160;vejci, kam jsem se svalil následkem rozčilení, když se mně nepodařilo ani za deset hodin uvařit jedno vejce naměkko. Byla pořád tvrdá a&#160;nezměkla.</p>
		</div>
</body>
</html>