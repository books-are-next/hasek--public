<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-19" class="MLP_uroven2_kapitola ParaOverride-6">Kradení lidí</p>
			<p class="MLP_text_uprostred_-I-">Z&#160;vypravování jednoho moc starého mládence<br/>den před jeho svatbou</p>
			<p class="MLP_text_bez1radku_-12-0- ParaOverride-1">Nikdo nemůže říci, že bych byl snad jednal necharakterně, nečestně, nebo dokonce podle. Kdo zná mou povahu, a&#160;doufám, že takových lidí je více, než si sám myslím, ten zajisté ví, že povaha má je ryzí, bezúhonná, čistá jako umělý med a&#160;vykrystalovaná ze samých ctností. Jsem přesvědčen, že kdybych žil ve středověku, v&#160;době hrubého násilí, pověr a&#160;hloupostí, byl bych prohlášen za svatého, neboť stal-li se svatým Karel Veliký, který jak koťata Sasíky topil, proč bych světcem nebyl já, poctivec, který nezůstal nikomu nic dlužen, nosí zaplacené šaty a&#160;boty na sobě, nehýří, v&#160;karty nehraje, žen nesvádí, domovníkovi vždy správně platí za otevření domu, nikdy se s&#160;nikým nehádá, natož aby někoho zabil nebo zlehčil, aby kradl, pálil, loupil.</p>
			<p class="MLP_text ParaOverride-1">Tato má obrana je nutná, ačkoliv lid říká nehezky: „Vlastní chvála smrdí.“ Je nutná z&#160;toho důvodu, že málem by se byla v&#160;ulici rozšířila zpráva, že jsem ukradl člověka, a&#160;to člověka slabšího pohlaví, Fany Košťálkovou, dceru mé domácí paní, a&#160;dopustil se tak zločinu proti paragrafu, který by v&#160;jakémsi špatném překladu trestního zákoníku mohl být označen jako zločin „kradení lidí“.</p>
			<p class="MLP_text ParaOverride-1">Ukrást člověka! Kdyby mi byl někdo řekl, že jsem unesl Fany, byl bych se tomu musil zasmát, neboť váží 75&#160;kilogramů. Tedy já prý jsem ukradl těch 75&#160;kg, které se jmenují Fany Košťálková, blondýnka, pokud se týče pleti, ale zrzavá podle vlasů čili krásně řečeno zlatá, a&#160;ještě hezčí blondýnka s&#160;vlasy, které jsou proudy roztaveného zlata, proudy paprsků zapadajícího slunce, zářného a&#160;oslňujícího.</p>
			<p class="MLP_text ParaOverride-1">Nezbedníci v&#160;ulici říkali, že o&#160;její vlasy možno zapálit doutník. Kdyby byla Fany Košťálková v&#160;Turecku, kde jsou oblíbeny dámy tlusté, mohla udělat dobrou partii, poněvadž její tloušťka by bila každému pašovi do očí.</p>
			<p class="MLP_text ParaOverride-1">A&#160;tuto krásku jsem prý ukradl. Cynicky mohu definovat: Ukradl jsem 75&#160;zrzavých třicetiletých tlustých kilogramů. Stalo se to takto:</p>
			<p class="MLP_text ParaOverride-1">Když jsem se přistěhoval ke Košťálkovům, byl jsem velmi spokojen, neboť paní Košťálková pečovala mateřsky o&#160;můj blahobyt. Knoflíky na kabátu vždy vyplňovaly přiměřený počet, podobně u&#160;kalhot, spodky, byly-li otřepané, zašila a&#160;vyspravila, přišívala poutka u&#160;kabátu, límce jen se leskly, prádlo jako sníh bílé, pokropené jemnou vůní bezu. Snídaně znamenité, obědy skvostné, večeře nádherné a&#160;svačiny úchvatné. Zábava nenucená a&#160;zajímavá každý den.</p>
			<p class="MLP_text ParaOverride-1">Pan Košťálek, penzista, byl velmi šarmantní pán, společenský, Fany vždy elegantní, pohybující se přes svou tloušťku s&#160;grácií. Nikdy nepřehrávala na pianu plačtivé skladby, vždy jenom skladby veselé a&#160;nikdy více než nejvíce tři kousky.</p>
			<p class="MLP_text ParaOverride-1">Vmyslete se, prosím, ve spořádaný pokoj pořádné rodiny. Kamna v&#160;rohu příjemné hřejí, visací lampa svítí a&#160;zvon, obklopený červeným kotoučem papírovým (práce pana Košťálka), vydává načervenalé světlo. Pod lampou kulatý stůl, pod stolem velký koberec, kde vy­tkán jest od tkalců tygr velký jako kočka, rdousící člověka, beduína, který je aspoň dvakráte větší než to vytkané zvířátko. A&#160;kolem stolu sedíme my na pletených židlích a&#160;hrajeme v&#160;karty o&#160;lískové oříšky a&#160;smějeme se, když tam někdo „spadne“, neboť hrajeme cvika. Tak jsme pohříženi do hry, že ani nepozorujeme, jak velké nástěnné hodiny bijí hlubokým hlasem.</p>
			<p class="MLP_text ParaOverride-1">Deset oříšků za krejcar! Znáte přece cvika? Tři karty má každý a&#160;čtvrtou, kdo dává, odkryje a&#160;to je „trumf“. Vezmu-li si, rabuji. Rabuji nyní eso, musím mít dva „štychy“. Na eso se smí a&#160;má trumfovat. A&#160;kdo jde? Klepe se! „Jde“ pan Košťálek, paní Košťálková klepá, Fany klepe taky. Kdo tam spadne? Smějeme se všichni srdečně. „Na eso se může vynést trumf!“ křičí pan Košťálek a&#160;trumfuje. Vyhodí osmu, trumf jsou žaludy, paní Košťálková přebíjí desítkou a&#160;Fany spodkem, já biju esem. „Jeden štych!“ Vynáším červené eso. Pan Košťálek bije svrškem žaludovým, paní Košťálková přiznává barvu a&#160;Fany hází poslední trumf, devítku žaludovou.</p>
			<p class="MLP_text ParaOverride-1">„Jste tam!“ křičí a&#160;pan Košťálek vynáší žaludského krále.</p>
			<p class="MLP_text ParaOverride-1">„Nejsem!“</p>
			<p class="MLP_text ParaOverride-1">„Kde jsou ty vaše dva štychy?“</p>
			<p class="MLP_text ParaOverride-1">„Nejsem!“</p>
			<p class="MLP_text ParaOverride-1">„Nemožnost!“</p>
			<p class="MLP_text ParaOverride-1">„Vsaďme se!“</p>
			<p class="MLP_text ParaOverride-1">A&#160;tu házím kulové eso na žaludského krále a&#160;křičím: „Měl jsem figuru z&#160;es! Nespad jsem!“ Spadly tedy obě dámy… Veselé hóhó! Může někdo takovou zábavu zapomenout do smrti?</p>
			<p class="MLP_text ParaOverride-1">A&#160;na jaře povídali jsme si zase v&#160;zahrádce, kterou měli u&#160;domu. Všichni jsme tam trávili večery a&#160;mezi nimi já, nejšťastnější člověk, nejšťastnější ze všech, co tu kdy byli na bytě.</p>
			<p class="MLP_text ParaOverride-1">Ani mi nenapadlo chodit do hostince jako dříve. Žil jsem tak spokojeně, ctil jsem všechny, kteří mne zahrnovali láskou otcovskou, mateřskou a&#160;sesterskou za třicet zlatých měsíčně.</p>
			<p class="MLP_text ParaOverride-1">Poměr můj ke slečně Fany byl poměr staršího bratra k&#160;mladší sestře.</p>
			<p class="MLP_text ParaOverride-1">Kdykoliv jsem se vrátil domů, shledal jsem vše v&#160;pořádku. Fany pak něžnou, stiskl jsem jí vždy bratrsky ruce.</p>
			<p class="MLP_text ParaOverride-1">A&#160;když jsem šel spát, neopomenula paní Košťálková ještě jednou se přesvědčit, zdali mám postel v&#160;pořádku a&#160;vodu k&#160;pití na nočním stolku.</p>
			<p class="MLP_text ParaOverride-1">„Dobrou noc, paní Košťálková!“</p>
			<p class="MLP_text ParaOverride-1">„Dej pánbůh dobrou noc!“</p>
			<p class="MLP_text ParaOverride-1">A&#160;ty dobré duše měly mne v&#160;podezření, že jsem jim ukradl Fany.</p>
			<p class="MLP_text ParaOverride-1">Bylo to počátkem léta, v&#160;době, kdy se dělá tolik výletů, v&#160;té době, kdy z&#160;Prahy vydávají se na cesty polodenní i&#160;denní celé tlupy, které při návratu vlekou za sebou květenu lesů luk a&#160;polí, ba i&#160;větve stromů, s&#160;neskonale blaženým pocitem.</p>
			<p class="MLP_text ParaOverride-1">V&#160;té době, kdy mladí lidé chodí nejčastěji na výlety, on vypije tři sklenice, ona jednu nebo čtyři dohromady, v&#160;nějakém zákoutí vesnickém na pokraji ubohých, zpustošených lesů, v&#160;kraji, kde je div vidět na stráni pampelišku.</p>
			<p class="MLP_text ParaOverride-1">V&#160;těch místech mladí lidé potulují se nejraději: on povídá, ona se směje, potom ona povídá a&#160;on se směje, pak zase oba povídají a&#160;oba se smějí, nakonec se objímají a&#160;hubičkují, vyznávají si lásku a&#160;– jdou domů.</p>
			<p class="MLP_text ParaOverride-1">Těšit se z&#160;přírody! Nemožno, drazí lidé! Všude v&#160;okolí Prahy padnete na podobné tvory, kteří jsou slepí a&#160;urážejí váš jemnocit.</p>
			<p class="MLP_text ParaOverride-1">Tyto mé zásady, pronášené v&#160;přítomnosti ctěné rodiny Košťál­kovic, vzbudily podiv.</p>
			<p class="MLP_text ParaOverride-1">„Dnes,“ vykládal jsem dále, „chce-li našinec nerušeně kochati se přírodou, tou nejkrásnější slokou poezie, aniž by k&#160;tomu potřeboval mnoho času, nechť vydá se na výlet do Posázaví.“ Posázaví nezkalené prachem všednosti, lesy s&#160;vůní pryskyřice, kde není cítit pižmo ani voňavky dam, kde s&#160;obdivem pozorujete skály nad řekou a&#160;divoká, krásná údolí. Vísky, půvabné rozložené mezi stíny lesů, svěžích, čistých, nádherných. To jsou ta písmenka, která dohromady složena, dělají nejkrásnější sloku poezie, přírodu ničím nerušenou, nezkaženou, pravou, krásnou a&#160;svěží jako píseň přírody, když z&#160;těch lesích zpívají ptáci, stromy šumí, potoky hrčí a&#160;Sázava burácí, pění se a&#160;vysoko stříká modravou vodu nad balvany.</p>
			<p class="MLP_text ParaOverride-1">Tohle by každého dojalo, natož rodinu pana Košťálka, který spokojeně kouří z&#160;dýmky a&#160;vzdychá: „Škoda, že nohy už mi neslouží. Tam bych se chtěl jednou podívat, ale marno, vše marno, stáří je tu.“</p>
			<p class="MLP_text ParaOverride-1">„Tam bych chtěla umřít,“ povzdechla Fany.</p>
			<p class="MLP_text ParaOverride-1">„Umřít tam nemusíte, ale výlet mohli bychom si tam jednou udělat,“ navrhoval jsem ochotně.</p>
			<p class="MLP_text ParaOverride-1">Můj návrh byl přijat s&#160;jakýmsi nedorozuměním. Řeklo se mi, že když nemohou jít všichni, Fany že nemůže jít přece sama se mnou na celodenní výlet, ne snad že by se báli mně ji svěřit, chraň bůh, znají mne přece jako čestného muže, ale jde o&#160;řeči, o&#160;lidské řeči, o&#160;náhodu, o&#160;hokynářku, která všechno spravuje, krátce, nejde to.</p>
			<p class="MLP_text ParaOverride-1">A&#160;tu přišel ten nešťastný den. Pan Košťálek s&#160;paní Košťálkovou udělali si celodenní výlet, ovšem vlakem, do Satalic, výlet obligátní. Jeli na návštěvu k&#160;starému příteli pana Košťálka, panu Moudrému, který měl také dceru, jež byla o&#160;pět let mladší než Fany a&#160;byla vdaná, a&#160;proto nikdy Fany nejela, kvůli zármutku, se svými rodiči.</p>
			<p class="MLP_text ParaOverride-1">„Vrátíme se v&#160;jedenáct hodin večer,“ ujišťoval pan Košťálek. A&#160;sotva jsme si byli jisti, že jsou již na nádraží, udělali jsme rychle plán.</p>
			<p class="MLP_text ParaOverride-1">„Pojedeme do Posázaví.“ Nemusel jsem Fany příliš přemlouvat. Večer se vrátíme, povzneseni krásou přírody a&#160;nezkaleným štěstím, které jímá každé srdce, když vidí skutečné lesy, potoky a&#160;vísky. </p>
			<p class="MLP_text ParaOverride-1">Jeli jsme.</p>
			<p class="MLP_text ParaOverride-1">Stanice Sázava! Klášter slovanských mnichů, zříceniny a&#160;pak nahoru do lesů vyhledat vísku, víte, takovou, kde uprostřed v&#160;návsi je nezbytná louže, kde u&#160;louže se perou husy, kde je zvonice, kde jsou pastýři, sedláci opálení a&#160;roztomile hrubí, vísku, kde pět minut od poslední rozkošné rozbité chalupy se rozkládá les a&#160;ty lesy pak protínají lány bramborů, prolínají luka a&#160;pole, vše v&#160;půvabném chaosu.</p>
			<p class="MLP_text ParaOverride-1">Všechno to jsem slečně Fany sliboval a&#160;o&#160;všem tam jsem mluvil s&#160;nadšením člověka, který píše špatné verše. Slíbil jsem jí hospůdku, kde nebudou mít nic k&#160;jídlu uchystáno, kde teprv chytí kuře, běhající čile na dvoře, jak potom bude smažené kuře, houbová polévka s&#160;bramborami. Slíbil jsem jí pohledy do bodrého života vesničanů, jak kluci venkovští budou koukat s&#160;údivem i&#160;obdivem na nás, slíbil jsem jí špinavé buclaté tváře dětí, které se dají do pláče, když jim dáme krejcar, mluvil jsem o&#160;došcích, o&#160;slaměných střechách, o&#160;oknech zalepených papírem, o&#160;všem tom, co může přinést nadšení do člověka, který stále tráví svůj život v&#160;domech čtyrpatrových, šlape dlažbu, vyhýbá se elektrické tramvaji a&#160;navečer prohlíží si v&#160;záři elektrických svítilen výkladní skříně.</p>
			<p class="MLP_text ParaOverride-1">Na deset sloupců jsem jí toho napovídal, a&#160;proto jsme zabloudili. Bylo to hrozné.</p>
			<p class="MLP_text ParaOverride-1">Z&#160;kopce do kopce, ani človíčka nevidět, stáda neslýchat, hajného nepotkat. Nic a&#160;nic! A&#160;zase lesy nahoru bez ustání, z&#160;lesů dolů. Strašné!</p>
			<p class="MLP_text ParaOverride-1">Fany už nemohla plakat a&#160;chvěla se křečovitě. Konejšil jsem ji, že přece alespoň do večera dojdeme do nějaké vsi, kde nejsou připraveni na výletníky, kde je všechno to, co jsem jí povídal.</p>
			<p class="MLP_text ParaOverride-1">Večerní slunko našlo nás v&#160;Napších, velmi chatrné vesnici, ale přece jen vesnici, a&#160;ve velmi chatrném hostinci, ale přece jen hostinci. Místo kuřat měli jsme jenom syrečky, které jsme jedli uplakaní strachy, jak bude s&#160;námi dále, neboť bůh ví, jak se to stalo a&#160;kam jsme se dostali, řekli nám, že na nejbližší stanici máme pět hodin cesty, a&#160;kdo cestu nezná, že se nevyzná, a&#160;kdybychom i&#160;nakrásně tam přišli, že žádný vlak nejede&#160;– až ráno.</p>
			<p class="MLP_text ParaOverride-1">„O&#160;nocleh se nestarejte,“ řekla hostinská, „máme v&#160;komoře pěknou čistou postel.“ Pomyslete si: postel!</p>
			<p class="MLP_text ParaOverride-1">A&#160;tu jsem jednal jako čestný muž. Jako nejčestnější člověk pod sluncem.</p>
			<p class="MLP_text ParaOverride-1">Postel jedna. Postel tedy pro Fany. Fany bude spát v&#160;posteli a&#160;já půjdu do Prahy pěšky, půjdu celou noc, abych ráno objevil se u&#160;Košťálků a&#160;vysvětlil jim, oč jde, a&#160;zároveň dokázal své alibi. Snad mně rozumíte.</p>
			<p class="MLP_text ParaOverride-1">„Oni mne tu zabijou,“ vzlykala Fany, když jsem jí oznámil svůj nezvratný úmysl.</p>
			<p class="MLP_text ParaOverride-1">Byl jsem tak popleten, že jsem prosil hostinskou, aby jí neubližovali. Fany mne ale nechtěla pustit. Vyrval jsem se jí. Tak činí čestný muž! Pod jednou střechou v&#160;cizině strávit noc? Nikoli!</p>
			<p class="MLP_text ParaOverride-1">Vyptav se na cestu, šel jsem do Prahy, veden pudem cestovatelů, kteří i&#160;ve tmě nalézají určitý směr. I&#160;u&#160;zvířat jsou podobné případy.</p>
			<p class="MLP_text ParaOverride-1">Cesta byla strašná, několikráte jsem si narazil, několikrát klo­pýtl, ztratil jsem hodinky, ale když jsem přišel po hrozném pochodu s&#160;vypoulenýma očima a&#160;s&#160;pěnou kolem úst do Říčan, bylo mi blaze. Pak jsem již cestu znal.</p>
			<p class="MLP_text ParaOverride-1">Ve Strašnicích dostal jsem hrozný strach, co bude potom, až se objevím tak zablácený, divý a&#160;podivný bez Fany u&#160;Košťálků.</p>
			<p class="MLP_text ParaOverride-1">S&#160;tlukoucím srdcem vstoupil jsem do bytu Košťálkovic a&#160;zajektal zuby. Kolem stolu sedělo celé příbuzenstvo jejich rozčilené, uplakané a&#160;mé vytřeštěné oči je na okamžik ohromily. Náhle ale přiskočil ke mně zsinalý pan Košťálek křiče: „Vy jste nám ukrad Fany!“</p>
			<p class="MLP_text ParaOverride-1">Oněměl jsem leknutím. Ze všech stran se na mne křičelo. Křičeli tety, matka, strýcové a&#160;otec: „Vy jste ukrad Fany!“</p>
			<p class="MLP_text ParaOverride-1">„Fany je v&#160;Napších,“ vykoktal jsem ze sebe. </p>
			<p class="MLP_text ParaOverride-1">„Vy jste ji ukrad,“ znělo dále kolem.</p>
			<p class="MLP_text ParaOverride-1">Pak přišel strážník, a&#160;ještě jeden, a&#160;vedli mne na komisařství a&#160;po celé cestě hulákal mně do uší pan Košťálek: „Vy jste ji ukrad, bídáku!“</p>
			<p class="MLP_text ParaOverride-1">Na komisařství pravil mi komisař: „Víte, co žádá ten pán od vás?“</p>
			<p class="MLP_text ParaOverride-1">„Nevím.“</p>
			<p class="MLP_text ParaOverride-1">„Když prý jste mu Fany ukrad, abyste si ji nyní také vzal, poněvadž uznáte, přes noc, pod jednou střechou, dva mladí lidé, pochopujete.“</p>
			<p class="MLP_text ParaOverride-1">Strašné nebezpečí vrátilo mi řeč: „Pane,“ řekl jsem, „pane, půjčte mně mapu okolí pražského. Zde jsou Napše, zde je Praha. A&#160;nyní dokáži své alibi. V&#160;devět hodin vyšel jsem z&#160;Napší, ráno v&#160;osm byl jsem v&#160;Praze. Ostatní jsem již vyprávěl.“</p>
			<p class="MLP_text ParaOverride-1">Mne tak snadno nikdo nechytne. Kolikrát byl jsem již v&#160;nebezpečí, že mne ožení nebo že se ožením sám. Cizím nepřátelům jsem se šťastně ubránil a&#160;sám sobě jsem se také dovedl ubrániti, rozváživ následky podobného kroku, až nyní tohle!</p>
			<p class="MLP_text ParaOverride-1">Strýc jeden z&#160;rodiny Košťálkovic stál při mém výslechu vzadu a&#160;stále bědoval: „Ubohá Fany, bůh ví, kam ji zašantročil, co s&#160;ní udělal!“</p>
			<p class="MLP_text ParaOverride-1">„Že je v&#160;Napších, dobře,“ křičel její otec, nedbaje posvátnosti místa, „ale věc se musí dokázat, račte ho zatím zavřít, pane komisaři.“</p>
			<p class="MLP_text ParaOverride-1">Pravda, věc byla velmi záhadná, přijít ráno zablácený, umazaný, celý divoký, bez Fany, která nikdy nevyšla bez dovolení svých rodičů.</p>
			<p class="MLP_text ParaOverride-1">„Odvlekl jste ji,“ doráželi na mne a&#160;pan Košťálek monotónně opakoval, ovládán jedinou myšlenkou: „Ukradl Fany, ukradl Fany!“</p>
			<p class="MLP_text ParaOverride-1">„Dobře, pánové,“ řekl jsem, „podrobuji se nutnosti, Fany ani vlas na hlavě není zkřiven, jak jste, ctění rodičové, Fany opustili, takovou naleznete ji v&#160;Napších, trochu sice uplakanou, ale stále takovou.“</p>
			<p class="MLP_text ParaOverride-1">„Odveďte mne,“ zvolal jsem jako mučedník, „je-li pravda na světě, nechť Fany, ta dobrá duše, sama řekne, zdali jsem ji, jak říkáte, ukradl. Řekne-li, že jsem ji ukradl, dávám čestné slovo, že si ji vezmu za manželku.“</p>
			<p class="MLP_text ParaOverride-1">Ještě téhož dne k&#160;večeru přišel pro mne nadstrážník a&#160;zavedl mne k&#160;panu komisaři, kde jsem spatřil k&#160;svému údivu celou rodinu páně Košťálkovu, Fany nevyjímaje.</p>
			<p class="MLP_text ParaOverride-1">„Věc se vysvětlila,“ pravil pan komisař. „Vše se stalo vinou tohoto pána. Můžete všichni odejít.“</p>
			<p class="MLP_text ParaOverride-1">Vyšli jsme ven a&#160;na ulici, a&#160;já zatnuv pěstě, zvolal jsem: „Potupu, kterou jste mně učinili, nikdy vám neodpustím, zažaluji vás, pane Koštálku.“</p>
			<p class="MLP_text ParaOverride-1">Pan Košťálek dobromyslně se usmál a&#160;řekl: „Svého tchána přece nebudete žalovat, dal jste přece slovo, že…“</p>
			<p class="MLP_text ParaOverride-1">„Jak to?“ A&#160;tu Fany zavěsila se rychle na mne a&#160;pravila vítězoslavně: „Ukrad jste mne, vy ošklivý! Po svatbě vám to vynahradím.“</p>
			<p class="MLP_text ParaOverride-1">A&#160;tak, přátelé, dnes je poslední den mé zlaté svobody, zejtra vás opustí váš velmi starý mládenec, zejtra jsem ženat s&#160;Fany, a&#160;až se sejdete zde v&#160;té hospodě a&#160;neuvidíte již mé holé hlavy, tu, přátelé, vzpomeňte si, že zločin kradení lidí vskutku existuje: já neukradl jsem Fany, ale oni ukradli mne. Je to k&#160;pláči.</p>
			<p class="MLP_text_-0-12-">A&#160;teď si zazpíváme: „Nikdy tak nebude, až se oženíme. Hurrá! Dnes posledně jsem vesel.“</p>
			<p class="MLP_dopis_podpis_-I-">Národní listy – 1906</p>
		</div>
</body>
</html>