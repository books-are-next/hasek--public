<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">Drobílkovo milostné dobrodružství</p>
			<p class="MLP_text_bez1radku ParaOverride-1">Jsou na světě šlechetné povahy, které vykonávají však přitom trpný úkol lidí klamaných, lidí, kteří dožijí se konečně všelijakého nevděku. Zejména pokud se týče styků těchto šlechetníků s&#160;druhým pohlavím, přichází se přečasto k&#160;tomu názoru, že právě ty nejšlechetnější muže klamou ženy nejraději a&#160;že ti nejšlechetnější mužové mívají v&#160;lásce velká neštěstí. Tak i&#160;Drobílek, který jest vždy ochoten podepsat směnku Machovi, býval občas nešťastně zamilován.</p>
			<p class="MLP_text ParaOverride-1">Miloval Barušku, kuchařku z&#160;restaurace U&#160;Svíčky, děvče venkovské, buclaté a&#160;naivní, a&#160;kdysi osmělil se jí říci, že by rád s&#160;ní šel do kinematografu. „Vy sviňáku,“ odpověděla Baruška, „co si to o&#160;mně myslíte?“&#160;– Od té doby Drobílek Barušku ctil, a&#160;kdykoliv mluvilo se o&#160;ženách, říkával, že poznal jedinou poctivou dívku, a&#160;to že byla Baruška. Byla to ta, jež o&#160;několik let později ukroutila k&#160;ránu, když dávala na kávu, v&#160;bytě svých zaměstnavatelů kohoutek u&#160;vodovodu, a&#160;když nemohla vodu zastavit, skočila z&#160;třetího patra a&#160;zabila se. Tak umírají jen nihilisti na Rusi.</p>
			<p class="MLP_text ParaOverride-1">Pak miloval Drobílek jednu švadlenu. Zahrnoval ji svou přízní tak, že ve své dobrotě a&#160;poctivosti beze všeho zlého úmyslu vyzval ji jednou na výlet a&#160;na určené místo schůzky dostavil se s&#160;velkým balíkem pod paží. „Co to nesete?“ tázala se ona mladá dívka s&#160;půvabným úsměvem, když sedali na parník, aby odjeli na Závist. „Až v&#160;lese, slečno, tady je moc lidí,“ odvětil Drobílek, dívaje se jí oddaně do očí. A&#160;když konečně byli v&#160;lese a&#160;seděli na místě, skrytém všem lidským zrakům, přitulil se Drobílek ku své druhé lásce a&#160;řekl jí něžně: „Mám s&#160;sebou, zlatoušku, dvoje podvlékačky a&#160;dvě košile a&#160;také nitě mám s&#160;sebou. Ty podvlékačky jsou v&#160;rozkroku rozpárané a&#160;ty košile mají díry na lokti. Zlatoušku, spravte mně to tady.“ A&#160;otáčeje se nadšeně, zvolal: „Podívejte se, jak ptáci krásně zpívají!“&#160;– A&#160;vypravuje nám o&#160;tom, Drobílek vždycky vzdychl a&#160;dodával: „Víte, že mi řekla sprosťáku? Než jsem jí mohl ty podvlékačky a&#160;košile podat, že byla pryč? Co ta ženská si myslela, když jsem jí říkal, abychom zalezli do houští?“&#160;–</p>
			<p class="MLP_text ParaOverride-1">Pak dlouhý čas pohlížel na ženy s&#160;nedůvěrou, až konečně jednoho dne prohlásil, že ho miluje jedna majitelka vinárny, poněvadž tam vždycky hodně utratí. Když přestal utrácet, přestala ho také milovat a&#160;Drobílek seznal, že ženy nestojí za nic. A&#160;zříkal se všech žen, až do oné doby, kdy seznámil se s&#160;dceruškou hostinského, kam chodíval na obědy. „Kupodivu,“ říkával Drobílek, „ten hostinský má několik dcer a&#160;já miluji právě jen tu jednu. To je prazvláštní náhoda. S&#160;tou se musím oženit, jestli mně do toho nic nevleze.“ Ale vlezl mu do toho přítel Förster. „Slečno,“ řekl jednoho dne k&#160;té, kterou Drobílek tolik miloval, „vy si nesmíte Drobílka vzít, poněvadž miluji vás sám. Jestli však ani mne si nechcete vzít, uděláte nejlepší, když z&#160;domova utečete.“</p>
			<p class="MLP_text ParaOverride-1">Příštího dne slavil Drobílek své zasnoubení se slečnou Vilmou. Hodinu po zasnoubení přišel Förster a&#160;promluvil ke snoubence Drobílkově delší řeč, v&#160;níž vysvětloval, že nečiní dobře, když si chce vzít Drobílka, poněvadž je ještě mladá, za druhé že on sám ji miluje a&#160;že učiní nejlepší, jak už jí předešle říkal, když uteče z&#160;domova a&#160;nechá všeho být… A&#160;nechce-li od Drobílka upustit, že on sám Drobílka přinutí, aby se jí vzdal a&#160;udělal si známost s&#160;některou její sestrou. Pak jí navrhl, aby utekla hned v&#160;noci a&#160;přespala zatím někde v&#160;hotelu a&#160;napsala Drobílkovi, aby jí to odpustil, že to bude velká legrace. A&#160;aby mu tam také napsala, že ho nemá ráda, to že bude ještě větší legrace. Že jsme všichni na to zvědavi. Pak ji nechal stát na chodbě, zavolal Drobílka a&#160;řekl, že by slečna Vilma si přála o&#160;samotě s&#160;ním pohovořit o&#160;dalších plánech do budoucnosti. Tak Drobílek stál s&#160;Vilmou na chodbě půl hodiny a&#160;vrátiv se řekl: „To hodné děvče pláče štěstím, jelikož jsem jí vyložil, že už mám objednaný nábytek a&#160;že jsem všechno zařídil, aby byly tři ohlášky najednou.“ Nato jsme oslavovali zasnoubení Drobílkovo a&#160;Förster měl řeč, ve které pravil, že sice zasnoubení jest důležitým vstupem do nového života, ale že žádný člověk nesmí se domnívat, že zasnoubení jest již ukončením, a&#160;objav něžně Drobílka, řekl: „Byť by tě stihly jakékoliv nehody v&#160;tvém životě, pamatuj vždycky, že jsem já tvým nejlepším přítelem.“ Téže noci slečna Vilma utekla.</p>
			<p class="MLP_text ParaOverride-1">Když druhého dne Drobílek přišel jako obyčejně k&#160;obědu, těše se na moučník, který tak rád jedl, shledal toto: ve výčepu seděl otec Vilmy, maje před sebou sklenici s&#160;černým pivem, a&#160;uzřev Drobílka, zvolal: „Pane Drobílku, já si rvu vlasy, víc vám nemusím říkat.“ Pln údivu vstoupil do lokálu a&#160;spatřil tam vzadu sedět paní hostinskou uplakanou a&#160;ze dveří kuchyně vykukovaly uplakané tváře všech pěti dcer a&#160;ubrečená číšnice přistoupila k&#160;Drobílkovi a&#160;řekla: „Ubohý pane Drobílku, už to víte? Vilma utekla.“</p>
			<p class="MLP_text ParaOverride-1">„Ale nedali jste mně moučník?“ zvolal Drobílek ustrašeně. To když zaslechla paní hostinská, spráskla ruce a&#160;běžíc do kuchyně volala na své dcery: „Ježíšmarjá, pan Drobílek se z&#160;toho zbláznil.“ A&#160;vtom již přistoupil k&#160;Drobílkovi hostinský a&#160;odevzdal mu tento lístek, psaný rukou slečny Vilmy:</p>
			<p class="MLP_text ParaOverride-1">Pane Drobílku, velectěný pane Drobílku! Prosím Vás tisíckrát za odpuštění, že Vás nemám ráda a&#160;že jsem utekla. Vaše Vás milující Vilma.</p>
			<p class="MLP_text ParaOverride-1">A&#160;zatímco dobrému otci Vilmy tekly slzy z&#160;očí, zastrčil Drobílek dopis do kapsy a&#160;řekl úzkostlivě: „Ale pane hostinský, nechali jste mi přece ten moučník?“</p>
			<p class="MLP_text ParaOverride-1">A&#160;vtom již přicházela slečna Boženka, slze jí kapaly na velkou porci malinového nákypu, který předložila Drobílkovi se slovy:</p>
			<p class="MLP_text ParaOverride-1">„Ubohý pane Drobílku, tohle jste vždycky rád jedl. A&#160;ona utekla v&#160;noci.“ A&#160;Drobílek, zakusuje se do nákypu s&#160;blaženým úsměvem, řekl: „Zaplaťpámbu, už jsem měl strach, že jste mi ten moučník nenechali.“</p>
			<p class="MLP_text ParaOverride-1">O&#160;tom případě dodává, když přijde na to řeč: „Jakživ už tak velkou porci moučníku nedostanu jako tenkrát, když mi utekla nevěsta. To jsem si tenkrát pochutnal.“</p>
		</div>
</body>
</html>