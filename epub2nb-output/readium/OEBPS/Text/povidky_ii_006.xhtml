<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">Boje s&#160;domovníky</p>
			<p class="MLP_text_bez1radku ParaOverride-1">Jest vskutku velmi zvláštní má nechuť k&#160;domovníkům. Což za to mohou, že zamykají vrata domovní v&#160;hodinách večerních a&#160;že člověk jim musí platit za otevření?</p>
			<p class="MLP_text ParaOverride-1">Jest to obmezování osobní svobody, rozhodl jsem, rozbíraje dopodrobna svou nechuť k&#160;domovníkům, a&#160;stejně mám zlost na ně, na vykonavatele tohoto obmezování, jako na lidi, kteří první způsobili tento stav. Ostatně jsem „dítětem doby“ (jaké to duchaplné vyjádření, bohužel opsané) a&#160;zrozený v&#160;hříších svých rodičů (ještě duchaplnější a&#160;dtto), kteří také nenáviděli, zejména o&#160;Novém roce, domovníky, jako hodný jejich syn umínil jsem si, že vypovím, kamkoliv přijdu, boj všem těm klíčníkům, boj, ve kterém někdo prohraje a&#160;ten někdo že musí být oni, kteří šoupavým krokem za noci, osvětlujíce průjezd zapálenou svíčkou, otvírají s&#160;bručením dvéře domů.</p>
			<p class="MLP_text ParaOverride-1">Domovníka, kde jsem dříve bydlel, hleděl jsem ušetřit a&#160;také jsem ho šetřil, jsa velkomyslným, poněvadž ten byl tak hodný, že nechával dvéře otevřeny po celou noc, neboť již v&#160;šest hodin byl vždy tak opilý, že si lehl do postele a&#160;spal až do rána.</p>
			<p class="MLP_text ParaOverride-1">Chodíval jsem v&#160;noci domů a&#160;vždy nalezl jsem vrata otevřena.</p>
			<p class="MLP_text ParaOverride-1">Domácí pán tohoto domu měl srdce šlechetné. Zavolal mne k&#160;sobě a&#160;řekl: „Ctěný pane, náš domovník jest nepořádný, ale omlouvám to jeho stářím, vyhnal bych ho darebáka již dávno, kdyby nebyl mým soukojencem.“</p>
			<p class="MLP_text ParaOverride-1">Slovo „soukojenec“ slyšel jsem ponejprv, a&#160;proto jsem se otázal: „Jak to, dovolte?“</p>
			<p class="MLP_text ParaOverride-1">„To je tak,“ pravil starý domácí. „Můžete toho někde užít. Jest to velmi dojemné. Matka má byla velmi slabá a&#160;museli mne dát kojit. Není-liž pravda, že může být z&#160;toho povídka? A&#160;tak se stalo, že nynějšího domovníka matka kojila mne současně s&#160;ním. To jest tedy můj soukojenec. Puklo by mně srdce, kdybych ho vyhnal pro jeho nepořádnost. O&#160;vás, ctěný pane, slyšel jsem, že chodíváte pozdě, v&#160;noci domů. Proto učiníte mně vždy laskavost, že zamknete za sebou dům, aby aspoň na několik hodin byl zavřený. Kdy obyčejně chodíte domů?“</p>
			<p class="MLP_text ParaOverride-1">„Po druhé hodině noční,“ odvětil jsem.</p>
			<p class="MLP_text ParaOverride-1">„Výborně, to se hodí,“ řekl pan domácí, „to se znamenitě hodí. Nikdy neslyšel jsem, že by se zloději vloupali do domu před druhou hodinou noční. Ostatně u&#160;nás není se čeho obávat, poněvadž mám na bytě sám jednoho zloděje, ale přece opatrnosti nikdy nezbývá. Dávám vám, ctěný pane, klíč od domu úplně zadarmo. Co tomu říkáte?“</p>
			<p class="MLP_text ParaOverride-1">„Pane,“ odpověděl jsem hrdě, „vy říkáte, že máte zloděje na bytu. Dobře, ještě dnes dám výpověď.“</p>
			<p class="MLP_text ParaOverride-1">„Ale dovolte,“ usmál se domácí, „ten zloděj vlastně už zlodějem není a&#160;platí pořádně činži. Jest to zloděj ve výslužbě a&#160;nyní dělá detektiva.“</p>
			<p class="MLP_text ParaOverride-1">„Přechovávač detektivů jako detektiv,“ řekl jsem uraženě, „a&#160;proto dávám výpověď, nehledě ani k&#160;tomu, že jste mne urazil nabídkou, abych zavíral dům po druhé hodině noční namístě vašeho soukojence. Nedám se urážet. Och, jsem hrdý. V&#160;mých žilách koluje šlechtická krev. Aspoň tak myslím od té doby, kdy zůstal jsem po příkladu jednoho šlechtice dlužen za doutníky!“</p>
			<p class="MLP_text ParaOverride-1">Tak jsem z&#160;ruky propustil příležitost míti zadarmo klíč od domu a&#160;býti vlastně domovníkem.</p>
			<p class="MLP_text ParaOverride-1">Přestěhoval jsem se jinam. Tento dům byl činžák, a&#160;proto domovník byl tučný chlapík, který urazil mé oko již při prvním setkání.</p>
			<p class="MLP_text ParaOverride-1">Předně co mne urazilo, byla jeho nezdvořilost. Chlap byl tak nezdvořilý, že když jsem odpoledne, kdy jsem se přistěhoval do podnájmu k&#160;jedné vdově, šel domů, zastavil mne zcela drze na chodbě a&#160;ptal se, kam jdu.</p>
			<p class="MLP_text ParaOverride-1">„Předně vám do toho nic není,“ řekl jsem, „jest to neslušnost, ale abych vám dokázal, že já jsem slušný člověk…“</p>
			<p class="MLP_text ParaOverride-1">„Jsem zde domovníkem,“ vpadl mně do věty.</p>
			<p class="MLP_text ParaOverride-1">„A&#160;já jsem slušný člověk,“ pokračoval jsem dále, „a&#160;proto vám řeknu, že zde bydlím.“</p>
			<p class="MLP_text ParaOverride-1">„A&#160;u&#160;koho? Směl bych se ptát?“ tázal se posměšně tlustý domovník.</p>
			<p class="MLP_text ParaOverride-1">„U&#160;paní Rádlové,“ odpověděl jsem.</p>
			<p class="MLP_text ParaOverride-1">„Ta má vždycky na bytě takové,“ zabručel domovník.</p>
			<p class="MLP_text ParaOverride-1">„Jak to, takové?“ tázal jsem se zlostně.</p>
			<p class="MLP_text ParaOverride-1">„Nu, takové, takové,“ odvětil domovník klidně.</p>
			<p class="MLP_text ParaOverride-1">Počkej, chlape, myslil jsem si, jda do nového bytu, jak vidím, neudělal jsem na tebe dobrý dojem, ale nemysli si, že ty na mne. Vzbudil jsi ošklivost u&#160;mne, jakmile jsem tě uviděl. Boj jest vypovězen. Přijímám.</p>
			<p class="MLP_text ParaOverride-1">Předně prostudoval jsem domácí řád, zejména důkladně naučil se §&#160;19 domácího řádu: „Domovní vrata otvírají se od 1.&#160;dubna až do posledního října o&#160;5.&#160;hodině ranní a&#160;zavírají se o&#160;10.&#160;hodině večerní, od 1.&#160;listopadu do posledního března otvírají se o&#160;6.&#160;hodině ranní a&#160;zavírají se o&#160;9.&#160;hodině večerní.“</p>
			<p class="MLP_text ParaOverride-1">Dnes jest 5.&#160;dubna, řekl jsem si prvého dne, uvidíme, zdali domovník dodržuje přesně domácí řád a&#160;zavírá o&#160;10.&#160;hodině.</p>
			<p class="MLP_text ParaOverride-1">Proti svému zvyku přišel jsem již ve tři čtvrtě na deset domů a&#160;zpozoroval jsem ku svému úžasu, že domovní vrata jsou zavřena.</p>
			<p class="MLP_text ParaOverride-1">Zazvonil jsem zuřivě několikrát za sebou. Za zavřenými vraty ozvalo se klepání pantoflí, kde dvéře nedobře přiléhaly, zasvítily proužky světla, zarachotil klíč v&#160;zámku a&#160;otevřely se domovní vrata.</p>
			<p class="MLP_text ParaOverride-1">Za vraty stál domovník nastavuje ruku. Jak jsem měl chuť udeřit ho do nastavené ruky! Opanoval jsem se však a&#160;kráčel dále.</p>
			<p class="MLP_text ParaOverride-1">Tlustý domovník zamkl vrata, a&#160;šouraje se za mnou, pravil: „Mladý pán dneska nemá pětník?“</p>
			<p class="MLP_text ParaOverride-1">Mlčel jsem a&#160;zahýbal do chodby.</p>
			<p class="MLP_text ParaOverride-1">Domovník za mnou klepal pantoflemi, jejichž údery tichou chodbou zněly: „Pětník, pětník, pětník.“ Náhle se zastavil, položil svícen na zem a&#160;řekl: „Mladý pane, jsou němý nebo co?“</p>
			<p class="MLP_text ParaOverride-1">Aniž bych odpověděl, stoupal jsem z&#160;chodby na schody a&#160;za mnou zněl ještě domovníkův hlas: „Mladý pane, jsou mi dlužen pětník, tak nedělají špínu.“</p>
			<p class="MLP_text ParaOverride-1">Musel jsem se usmát jeho naivnosti: Ten člověk myslí, že může zavírat dle své libosti, aby mohl brát peníze. Ba chce za to, že překračuje domácí řád, ještě peníze. Což pro něho neplatí předpis, že domovní vrata zavírají se od 1.&#160;dubna až do posledního října v&#160;deset hodin? Nu, podíváme se!</p>
			<p class="MLP_text ParaOverride-1">Následující večer opět ve tři čtvrtě na deset zvonil jsem zuřivě u&#160;domu. Klepání pantoflí, zarachocení klíče.</p>
			<p class="MLP_text ParaOverride-1">Domovník stál za vraty, opět nastavoval ruku a&#160;řekl: „Se včerejškem, mladý pane, šesták.“</p>
			<p class="MLP_text ParaOverride-1">Neodpověděl jsem a&#160;mlčky kráčel k&#160;svému bytu.</p>
			<p class="MLP_text ParaOverride-1">„Mladý pane,“ křičel za mnou, „nedělají si kašpara. Jsou mi dlužen šesták.“</p>
			<p class="MLP_text ParaOverride-1">Naivní člověk!</p>
			<p class="MLP_text ParaOverride-1">Následující den opakovalo se to samé. Domovník uvítal mne slovy: „S&#160;dneškem patnáct krejcarů.“</p>
			<p class="MLP_text ParaOverride-1">Samo sebou se rozumí, že jsem neodpověděl. Neříkal mi již mladý pane. Užíval prostě slova pane, vkládaje do svého přízvuku mnoho pohrdlivého tónu. Poprvé ve svém životě slyšel jsem slovo „vy špindíro“, kterým za mnou volal.</p>
			<p class="MLP_text ParaOverride-1">Tak se to opakovalo celý týden. Když řekl: „Pane, s&#160;dneškem pětatřicet krejcarů,“ zdálo se mně, že za ten týden o&#160;polovičku zhubeněl.</p>
			<p class="MLP_text ParaOverride-1">„Kdy to skoncujeme, pane,“ křičel v&#160;ten den za mnou na schody. „Chcete si ze mne dělat blázna? Nebo jste takový mladík?“</p>
			<p class="MLP_text ParaOverride-1">Stále jsem mlčel. Mlčel jsem po celých čtrnáct dní, zvoně pravidelně každý den ve tři čtvrtě na deset.</p>
			<p class="MLP_text ParaOverride-1">„Sedmdesát krejcarů, špíno!“ křičel za mnou čtrnáctého dne domovník. „Sedmdesát krejcarů!“ Kdy mně dáte sedmdesát krejcarů? Křičel to ve tmě, poněvadž už třetí den, když viděl, že se vracím domů, zhasl hned vždy svíčku, koje se patrně nadějí, že se ve tmě na schodech potluču.</p>
			<p class="MLP_text ParaOverride-1">Mé hrobové mlčení přivádělo ho pomalu do zoufalství.</p>
			<p class="MLP_text ParaOverride-1">Když za tři neděle otvíral mně opět v&#160;tu dobu vrata, nastavená ruka třásla se mu a&#160;hlas jeho byl nějak třaslavě zabarven.</p>
			<p class="MLP_text ParaOverride-1">„Dělá to zlatý a&#160;pět krejcarů, pane,“ pravil zamykaje vrata. „Co tomu říkáte?“</p>
			<p class="MLP_text ParaOverride-1">Nic. Mlčky jako jindy šel jsem domů.</p>
			<p class="MLP_text ParaOverride-1">Za mnou plynulo na schody tlumené vzdychnutí a&#160;hlas: „Dělá to zlatý a&#160;pět krejcarů.“ To nebyl již vyzývavý hlas, to bylo jakési zoufalé volání ve tmách, prosba o&#160;milost, hlas, vyzývající, abych opět duševní pokoj vrátil tomu muži, bych odpověděl, aby věděl, na čem vlastně je.</p>
			<p class="MLP_text ParaOverride-1">Posledního dubna otevřel mně nesměle dvéře a&#160;pravil tiše: „Dělá to šestadvacetkrát pět krejcarů, to je zlatý třicet krejcarů.“ Zamkl dvéře a&#160;tázal se ještě nesmělejším hlasem: „Zítra na prvého?“ a&#160;chystal se zhasnout svíčku.</p>
			<p class="MLP_text ParaOverride-1">Nezhasl si ji však, zůstal stát s&#160;otevřenými ústy. Promluvil jsem totiž: „Ano, zítra to vyrovnáme.“</p>
			<p class="MLP_text ParaOverride-1">Domovník se vzpamatoval a&#160;pravil: „Jest dobře, mladý pane!“ A&#160;šel mne s&#160;rozsvícenou svíčkou doprovodit až do druhého poschodí.</p>
			<p class="MLP_text ParaOverride-1">„Zítra to urovnáme,“ řekl ještě jednou důvěrně u&#160;mého pokoje.</p>
			<p class="MLP_text ParaOverride-1">„Ano, zítra,“ odpověděl jsem usmívaje se.</p>
			<p class="MLP_text ParaOverride-1">Bylo slyšet jeho veselý hvizdot, když sestupoval po schodech dolů.</p>
			<p class="MLP_text ParaOverride-1">Ráno jsem ho potkal. Nespal asi radostí celou noc ve volné chvíli ani okamžik, měl pod očima kruhy:</p>
			<p class="MLP_text ParaOverride-1">Řekl mně: „Má poklona, mladý pane! Tedy dnes.“</p>
			<p class="MLP_text ParaOverride-1">„Ano, dnes.“</p>
			<p class="MLP_text ParaOverride-1">Přišel jsem domů o&#160;druhé hodině noční. Zazvonil jsem a&#160;netrvalo dlouho, domovník přiběhl.</p>
			<p class="MLP_text ParaOverride-1">Vytáhl jsem z&#160;kapsy dvacet haléřů. „Zde máte za své namáhání,“ řekl jsem klidně.</p>
			<p class="MLP_text ParaOverride-1">„Ano,“ usmál se nic netušící domovník zamykaje vrata, „a&#160;ještě dostanu zlatý třicet krejcarů.“</p>
			<p class="MLP_text ParaOverride-1">„Tak pojďte s&#160;sebou,“ řekl jsem, také se usmívaje.</p>
			<p class="MLP_text ParaOverride-1">Když jsme přišli na konec chodby, kde visel v&#160;rámu zasklený domácí řád, pravil jsem: „Posvěťte laskavě nahoru.“</p>
			<p class="MLP_text ParaOverride-1">Nic netušící muž posvítil a&#160;já spustil: „Tak, teď se podívejte na konec §&#160;19 domácího řádu. Čtěte. Za otvírání vrat platí se poplatek po půlnoci deset krejcarů. Jakým právem chcete ode mne zlatý čtyřicet krejcarů za otevření domu ve dvě hodiny v&#160;noci?“</p>
			<p class="MLP_text ParaOverride-1">Domovník počal zaraženě koktat: „Od 5.&#160;dubna až do posledního otvíral jsem vám vždy ve tři čtvrtě na deset. Zůstal jste dlužen zlatý třicet krejcarů, a&#160;včera jste řekl, že to skoncujete.“</p>
			<p class="MLP_text ParaOverride-1">„To také skoncuji,“ pravil jsem klidně. „Jen si přečtěte začátek §&#160;19&#160; domácího řádu. Vidím, že nemáte k&#160;tomu dosti síly. Přečtu vám to sám. Domácí vrata zavírají se od 1.&#160;dubna až do konce října o&#160;desáté hodině. Vy jste, pane, libovolně zavíral vrata v&#160;dubnu o&#160;9.&#160;hodině. Vy jste překročil domácí řád, za jehož plnění odpovídáte. Vy jste provozoval hrůzovládu, pane. A&#160;já vám nejsem nic dlužen, a&#160;také nezaplatím.“</p>
			<p class="MLP_text ParaOverride-1">Pásl jsem se radostně na jeho změně v&#160;tváři. Domovník počal koktat cosi o&#160;klekání a&#160;o&#160;svatém Jiří, o&#160;spotřebě plynu, pak chytil se za hlavu. Svíčka vypadla mu z&#160;ruky, dal ruku na srdce, vykřikl: „Ženo, děti!“ a&#160;klesl na schody. Ranila ho mrtvice!</p>
			<p class="MLP_text ParaOverride-1">Poněvadž v&#160;domě říkali, že jsem vinen jeho smrtí, odstěhoval jsem se jinam.</p>
			<p class="MLP_text ParaOverride-1">Domovník toho dvoupatrového domu zdál se býti velmi slušný člověk, pozdravil mne hned uctivě slovy: „Milostpane!“</p>
			<p class="MLP_text ParaOverride-1">Oděn byl velmi slušně, takže dělal dobrý dojem. Nenosil jako jiní čepici a&#160;špinavé kalhoty, které mne vždy uváděly v&#160;odpor, neklepal po celý den pantoflemi jako jiní, neměl opilé vzezření, nestál jako mnozí před domem, když posluha na vozíku přivezl celý můj majetek, skládající se z&#160;jednoho kufru a&#160;haldy novin.</p>
			<p class="MLP_text ParaOverride-1">Jak říkám, velmi dobrý dojem udělal na mne. Dojem byl tím větší, když jednou potkal mne zrána a&#160;řekl: „Sloužil jsem v&#160;Bosně, milostpane.“</p>
			<p class="MLP_text ParaOverride-1">V&#160;květnu mám zvyk, že chodívám až ráno domů, což činím jen z&#160;toho důvodu, že jsem poetické duše, a&#160;krásné květnové ráno vždy mne nadchne k&#160;básnění.</p>
			<p class="MLP_text ParaOverride-1">Tak jsem také tento květen chodil ráno domů, až jednou, když přišel jsem již v&#160;půl šesté, shledal jsem, že domovní vrata jsou zavřena.</p>
			<p class="MLP_text ParaOverride-1">Zazvoním, a&#160;když se objevil domovník, celý rozespalý, bral jsem se klidně dále, ačkoliv mrzel jsem se v&#160;duchu, že domovník zklamal mou důvěru. Vždyť má se otvírat o&#160;páté hodině ranní.</p>
			<p class="MLP_text ParaOverride-1">„Neplatím vám nic,“ řekl jsem k&#160;němu, „vy jste, jak vidím, zaspal a&#160;vrata neotevřel.“</p>
			<p class="MLP_text ParaOverride-1">„Až v&#160;šest hodin, milostpane,“ odpověděl domovník, „otvírají se vrata.“</p>
			<p class="MLP_text ParaOverride-1">„Podívejme se,“ pravil jsem rozhorleně, „od čeho jsou domácí řády?“</p>
			<p class="MLP_text ParaOverride-1">„My nemáme žádný domácí řád,“ odvětil domovník, „u&#160;nás jest samá pořádná partaj.“</p>
			<p class="MLP_text ParaOverride-1">„Ale nepořádný domovník,“ pravil jsem. Napadla mne myšlenka. Podíval jsem se na něho. „Jak se opovažujete v&#160;takovém oděvu otvírat dvéře,“ tázal jsem se přísně, „vždyť máte na sobě jen podvlékačky a&#160;košili. Víte, co je to mravopočestnost? Kdybych byl dívkou, víte, že bych se rděl, ačkoliv mne to jako mravného muže také uráží?“</p>
			<p class="MLP_text ParaOverride-1">„Deset krejcarů!“ volal za mnou domovník.</p>
			<p class="MLP_text ParaOverride-1">„Nikdy!“ křičel jsem nazpět. „Nikdy vám nezaplatím, když vy nestydíte se v&#160;takovém úboru otvírat domovní vrata. Mrzí mne, že jsem se ve vás zklamal.“</p>
			<p class="MLP_text ParaOverride-1">Šel jsem ležet a&#160;dlouho jsem nemohl usnout. Tak ke všemu zde nemají ani domácí řád. Dobrá! Mohu potom dělat, co je mně libo. Mohu se vracet, kdy chci, a&#160;neplatit za otevření, mohu dělat rámus, mohu hvízdat, mohl bych čmárat po zdích, mohl bych štípat dříví v&#160;kuchyni, mohl bych otloukat omítku na chodbě, mohl bych polévat chodby, co bych ještě všechno mohl dělat!</p>
			<p class="MLP_text ParaOverride-1">Vracel jsem se libovolně v&#160;noci domů a&#160;neplatil jsem, jda po schodech zpíval jsem a&#160;hvízdal, na všech stěnách chodby psal jsem verše, pozval jsem si jednoho známého, který dovedl kreslit, a&#160;ten nakreslil uhlem na chodbu domovníka ve spodních kalhotách.</p>
			<p class="MLP_text ParaOverride-1">Až konečně se do toho vložila domovnice. Stalo se to takto: Vrátil jsem se asi o&#160;třetí hodině ranní a&#160;k&#160;mému zděšení šla mně otevřít domovnice. Ve spodničce, držíc velký klíč v&#160;jedné a&#160;malou petrolejovou lampičku v&#160;druhé ruce, vypadala příšerně.</p>
			<p class="MLP_text ParaOverride-1">„Na mě si nepřijdou,“ spustila, jakmile jsem vstoupil, „na mě jsou krátký, voni lumpe, ještě jednou vám povídám, můj muž má podágra z&#160;toho všeho, von se nastyd vod tý doby, co jsou voni tady na bytě.“ A&#160;řekla mně toho ještě víc.</p>
			<p class="MLP_text ParaOverride-1">Se ženskými zásadně boje nevedu, a&#160;proto jsem mlčel.</p>
			<p class="MLP_text ParaOverride-1">„Vode dneška votvírám já,“ sípala za mnou, „a&#160;řeknu jim toho ještě víc a&#160;vždycky jim něco řeknu.“</p>
			<p class="MLP_text ParaOverride-1">Radši jsem se z&#160;toho domu odstěhoval. „Proč radši?“ tázal jsem se sám sebe. „Proto,“ upokojil jsem se, „že má zášť platí jen domovníkům, a&#160;ne jejich ženám.“</p>
			<p class="MLP_text ParaOverride-1">Hlavním bodem mého boje s&#160;domovníky bylo hledět je zkrátit na jejich neodůvodněném příjmu, a&#160;proto našel jsem si byt s&#160;klíčem od domu.</p>
			<p class="MLP_text ParaOverride-1">Byla to velmi hodná kvartýrská, u&#160;které jsem bydlel a&#160;která, když mně odevzdávala klíč od domu, řekla: „Vy máte asi noční zaměstnání?“</p>
			<p class="MLP_text ParaOverride-1">„Ovšem,“ odpověděl jsem prostě, „někdy jest to mrzutá věc, že hostince se zavírají už ve dvě hodiny v&#160;noci.“</p>
			<p class="MLP_text ParaOverride-1">Bylo to pro mne rozkoší, když jsa pánem celého domu, maje klíč v&#160;kapse, ubíral jsem se v&#160;noci domů. Jak hrdě vyňal jsem vždy přede dveřmi klíč a&#160;jak s&#160;blaženým pocitem zastrčil do zámku. Naslouchal jsem blaženě, jak pero zámku se otvírá se zvukem „rup! rup!“</p>
			<p class="MLP_text ParaOverride-1">Kde jsi, domovníku? Nepotřebuji tě.</p>
			<p class="MLP_text ParaOverride-1">Jednou ráno, když jsem, vrátiv se pozdě, spal tvrdě, probudil mne hluk a&#160;hlasy na chodbě. Ozvalo se zaklepání, a&#160;když jsem otevřel, spatřil jsem strážníka: „Pardon,“ řekl strážník, „vám neukradli nic?“</p>
			<p class="MLP_text ParaOverride-1">„Jak to?“ tázal jsem se udiveně. „Někdo nechal v&#160;noci klíč ve vratech a&#160;nějaký zloděj vnikl do domu.“ V&#160;prvém poschodí okradli kancelistu, domovníkovům ukradli peřinu.</p>
			<p class="MLP_text ParaOverride-1">„Prokristapána,“ vykřikl jsem radostně, „okradli také domovníka?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">Ten někdo, kdo nechal klíč ve vratech, byl jsem já, nebylo pochyby. Klíč nikde. V&#160;kabátu, ve vestě, zkrátka nikde.</p>
			<p class="MLP_text ParaOverride-1">Nikdo z&#160;celého domu kromě mne neměl klíč od domovních vrat. Dostal jsem výpověď, na druhé straně měl jsem však zadostiučinění, že osud zvolil si mne za nástroj. Domovníkovům ukradli peřinu! Osud se mstil za mne.</p>
			<p class="MLP_text ParaOverride-1">Byt našel jsem si nahoře na Vinohradech. Znamenitý byt. Vy­hlídka do zahrad. Možná, že zde chtěli založiti vilovou čtvrť. Z&#160;domu muselo se jít přes dvorek u&#160;zahrádky a&#160;za dvorkem byla zeď a&#160;do té byla teprve zasazena domovní vrata. Chtěl-li domovník otevřít dům, musel napřed otevřít dvéře na dvorek, a&#160;pak jít přes celý dvorek a&#160;vrata na ulici odemknout.</p>
			<p class="MLP_text ParaOverride-1">Jak říkám, stavěli zde snad kdysi vilovou čtvrť, poněvadž v&#160;té ulici byly samé takové domy, nanejvýš dvoupatrové se dvorkem a&#160;domovními vraty ve zdi.</p>
			<p class="MLP_text ParaOverride-1">Mám duši vojenskou. Hned když jsem najímal byt, zpozoroval jsem ten dvorek a&#160;vrata na ulici. „Výborně!“ zvolal jsem v&#160;duchu, „domovníkovi zde nemusíš dát ani krejcar, přijdeš-li po zavření. Hleď! Napřed zazvoníš. Zvonek je na zídce, pak zídku přelezeš, skryješ se na dvorku v&#160;rohu, kde je ten keř, a&#160;když domovník půjde přes dvorek k&#160;vratům, ty zatím rychle dveřmi skočíš tiše na chodbu a&#160;domů. A&#160;pak je to romantické, vždyť teď již pomalu samá próza bez romantiky převládá.“</p>
			<p class="MLP_text ParaOverride-1">První pokus se velmi dobře zdařil. Zazvonil jsem, přelezl zídku, skryl se v&#160;temnu keře, domovník otevřel dvéře, na chodbu a&#160;kráčel přes dvorek s&#160;klíčem ku vratům. Netušil nic! Vyklouzl jsem tiše z&#160;keře, jeden skok, lehký, kočičí, a&#160;již jsem byl na chodbě. Tiše vzhůru po schodech, a&#160;když také tak tiše otevíral jsem dvéře svého pokoje, slyšel jsem dole láteření domovníka, že někdo si udělal legraci, zazvonil a&#160;utekl.</p>
			<p class="MLP_text ParaOverride-1">Opakoval jsem to třikrát vždy se zdarem. Domovník strašně nadával a&#160;otevřel rychle vrata na ulici, vyběhl až doprostřed ulice pátraje, kdo zas zvonil.</p>
			<p class="MLP_text ParaOverride-1">Dělal jsem to již zcela mechanicky. Jednou v&#160;růžové náladě vracel jsem se domů a&#160;zase stiskl zvonek, přelezl zídku a&#160;běžel jsem do kouta skrýt se v&#160;keři. Hrůzou jsem zkameněl. Keř tam nebyl. Přelezl jsem zídku cizího domu.</p>
			<p class="MLP_text ParaOverride-1">Co teď? Nežli jsem mohl dáti myšlénky dohromady, otevřely se dvéře na dvorek a&#160;v&#160;nich objevil se domovník. Dal jsem se na útěk k&#160;zídce. Domovník za mnou. Přehoupl jsem se přes zídku napolovic, když vtom on mne nazpátek strhl na dlažbu dvorku, padl na mne celou tíží svého těla a&#160;křičel ze všech sil: „Pomóc, pomóc!“</p>
			<p class="MLP_text ParaOverride-1">Přiběhla patrola a&#160;vysvětlilo se vše. Ten ničemný cizí domovník byl tak smělý, že chtěl na mně ještě 20&#160;haléřů za otevření.</p>
			<p class="MLP_text ParaOverride-1">A&#160;dnes? Dnes jedu na venek, kde není domovníků, na malou, tichou dědinu, kde chci vypracovati stanovy Mezinárodního spolku proti domovníkům.</p>
			<p class="MLP_dopis_podpis_-I-">Veselá Praha&#160;– 1. 11., 1. 12. 1908</p>
		</div>
</body>
</html>