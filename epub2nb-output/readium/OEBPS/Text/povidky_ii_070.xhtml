<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-67</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-67" xml:lang="cs-CZ">
		<div class="Z-kladn--textový-r-meček">
			<p id="_idParaDest-129" class="MLP_uroven2_kapitola ParaOverride-1">Světci a&#160;zvířata</p>
			<p class="MLP_text_bez1radku ParaOverride-1">Nad bavorským Řeznem směrem k&#160;Brodu nad Černými lesy leží městečko Cham. Toto město jest známo svými poutnickými průvody, zázračnou studní s&#160;vodou, obsahující zárodky tyfové, má velkou nemocnici, kam dopravují bavorské poutníky, když se té zázračné vody napili, ale méně známo jest, že v&#160;klášterní zahradě nalézá se malý pomník mnicha Augustina Falterstacka, neumělá to socha, kolem které leží postavy koně, medvěda, lišky a&#160;osla. Čím prospěl tento mnich benediktinský, proč kolem něho symbolicky rozložena jsou jako táborem různá zvířata? Jděte však do klášterní knihovny a&#160;tam naleznete v&#160;rohu síně v&#160;pergamen svázanou starou knihu s&#160;latinským nápisem: <span class="MLP_znak_kurziva_11b">SVATÍ A&#160;ZVÍŘATA </span>od kněze mnicha benediktinského Augustina Falterstacka ze zdejšího kláštera.</p>
			<p class="MLP_text ParaOverride-1">Kniha vydána impresí biskupské tiskárny v&#160;Mnichově roku 1782. Prohlédněte si jednotlivé stránky a&#160;tu uvidíte velký význam této knihy pro zvířata, neboť nebožtík páter každým řádkem v&#160;oné knize uvádí křesťanský lid do života zvířat a&#160;mluví o&#160;všech zázracích, které se dály, když světci setkávali se se zvířaty nejrůznějších řádů z&#160;třídy živočišstva.</p>
			<p class="MLP_text ParaOverride-1">Zvířata prováděla takové divy, že když zbožný Bavorák čte moderní otisky z&#160;tohoto díla, prodávaného v&#160;klášteře za 3&#160;M 50&#160;pf., listuje se zbožnou úctou každou stránku a&#160;křižuje se před každým obrázkem zbloudilých, ale opět na pravou cestu světci přivedených zvířecích tvorů.</p>
			<p class="MLP_text ParaOverride-1">Tak například dočte se tam, co se přihodilo svatému Eustachovi. Tento dobrý svatý muž potkal v&#160;lese medvěda. Medvěd šel tak daleko ve své drzosti, že chtěl světce sežrat. Klerikální listy by napsaly, že ten medvěd byl volný myslitel. Eustach medvěda však přetáhl holí a&#160;poručil mu, aby ho donesl do Říma. Medvěd sklonil šíji a&#160;hřbet, svatý Eustach na medvěda sedl a&#160;tak šťastně na jeho hřbetě se dostal do Říma. Medvěd byl poté přijat papežem do zvláštního slyšení, po audienci vycpán a&#160;ukazuje se dodnes ve vatikánských sbírkách.</p>
			<p class="MLP_text ParaOverride-1">Zvířata vůbec měla na světce spadeno. Větší i&#160;menší. Tak svatého Eusebia trápily v&#160;jeho cele štěnice. Tenkrát ovšem nebyly ještě známy tinktury na štěnice ani perský prášek na hmyz, a&#160;štěnice žraly pohany i&#160;křesťany dnem i&#160;nocí. Nejvíce však zkoušel v&#160;tehdejším století Eusebius, který jak vypravuje ona kniha, měl ve své cele 280&#160;000 těchto nebezpečných krvežíznivců. I&#160;prosil v&#160;modlitbě, aby byl zbaven této metly, a&#160;tu obyvatelé města Antiochie viděli jednoho rána, jak 280&#160;000 štěnic mašíruje v&#160;úplném pořádku z&#160;mnichovy cely k&#160;moři, kdež skončily v&#160;příboji slané mořské vody nejhromadnější sebevraždou, jaké kdy pamatují dějiny lidstva.</p>
			<p class="MLP_text ParaOverride-1">Jest však celá řada jiných zvířátek, která se nestydí trápiti s&#160;velkou tvrdošíjností zbožné katolíky.</p>
			<p class="MLP_text ParaOverride-1">V&#160;desátém století po Kristu žila v&#160;jednom z&#160;měst francké říše zbožná panna Celestýna. Řekněme to beze všeho obalu. Ta panna měla blechy. Obrátila se však s&#160;důvěrou k&#160;biskupovi remešskému a&#160;s&#160;panenskou stydlivostí svěřila se mu se svým trápením, a&#160;tu biskup přišel k&#160;tomu názoru, že ony blechy nejsou ničím jiným než zakuklenými ďábly, již proto tak štípají pannu Celestýnu, aby tato nemohla dlíti v&#160;klidu na modlitbách a&#160;její zřetel aby od věcí nebeských odvrácen byl na čistě lidské záležitosti. I&#160;uspořádal všeobecné modlení a&#160;blechy zmizely, zanechavše po sobě v&#160;komůrce panny Celestýny jen trochu smradu po síře a&#160;smůle.</p>
			<p class="MLP_text ParaOverride-1">Jeden nevěřící Němec z&#160;Württemberska, s&#160;kterým jsem prohlížel onu knihu, poznamenal zcela cynicky, že patrně asi ten biskup panně Celestýně ty blechy vychytal.</p>
			<p class="MLP_text ParaOverride-1">Velice zajímavou však jest příhoda jednoho italského mnicha kapucína, který chodil podél rybníka a&#160;začal pochybovati o&#160;příhodě Jonáše a&#160;velryby. Musil to být nějaký velmi učený člověk, který z&#160;přírodopisu věděl, že velryby živí se vzhledem k&#160;nepatrnému jícnímu otvoru jedině rybím potěrem a&#160;mořskými měkkýši, a&#160;nikoliv židovskými proroky. A&#160;když konečně už úplně se zakolísal ve víře, spolkl ho kapr. Příhoda měla za následek sběh lidu a&#160;mnich Augustin Falterstack píše o&#160;tom s&#160;věrohodností a&#160;přesností lokálkáře, že „teprve když uspořádáno bylo prosebné procesí k&#160;rybníku, kapr pochybovače vyvrhl“.</p>
			<p class="MLP_text ParaOverride-1">K&#160;tomuto pěknému líčení schází jen suchá, ale tragická novinářská poznámka: „Mrtvola dodána do ústavu pro soudní pitvu.“</p>
			<p class="MLP_text ParaOverride-1">Méně hrozně dopadlo to s&#160;koželužským mistrem z&#160;Řezna Janem Pillingem. Ten nešťastník zas nemohl pochopit, že země není kulatá, jak se roku 1482 hlásalo z&#160;kazatelen v&#160;celé Římské říši. Za to ho na místě poštípaly vosy tak, že otekl, a&#160;jak ironicky píše spisovatel oné knihy o&#160;zvířatech, podobal se kulaté zeměkouli.</p>
			<p class="MLP_text ParaOverride-1">Méně známo jest však, že biskup Alanus II., který přinutil krále Chlodvika, aby přijal křest, trpěl tasemnicí. Nelze se tomu divit, poněvadž tenkráte neexistovaly žádné létací zdravotní komise, aby zabavovaly na trzích maso obsahující trichiny. Vím, že až to bude čísti bývalý městský fyzik dr.&#160;Záhoř, zamračí se a&#160;řekne: „Já jsem to věděl, z&#160;toho nic jiného nemohlo koukat.“</p>
			<p class="MLP_text ParaOverride-1">A&#160;tu jednu noc měl biskup Alan II. vidění. Zdálo se mu, že k&#160;jeho loži z&#160;vlčích kožešin přistoupila světlá postava, poklepala mu kamarádsky na rameno a&#160;zvolala krásnou církevní latinou: „Vykonej pouť do Svaté země a&#160;sněz v&#160;Palestině trochu prsti z&#160;posvěcené půdy, napij se vody z&#160;Mrtvého moře a&#160;rozžvýkej jeden cedr z&#160;Libanonu.“</p>
			<p class="MLP_text ParaOverride-1">A&#160;tak se milý biskup tímto divným způsobem kurýroval, poněvadž tenkrát ještě nebyl znám ani santonin, ani ořech areka.</p>
			<p class="MLP_text ParaOverride-1">O&#160;výsledku léčebném zmiňuje se mnich Augustin Falterstack takto: „I&#160;vyšla z&#160;biskupa tasemnice dlouhá 769&#160;stop a&#160;12&#160;palců. Každý článeček tohoto netvora měl na sobě skvělou hvězdu, ale pod hvězdou černě vytečkovaná kopyta ďábla. Když z&#160;těla biskupova vycházela, křičela hrozně tak dlouho, nežli ji sluhové biskupovi dotloukli. Byla spálena v&#160;městě Janově, při kteréž příležitosti jeden muž, stižený ochromením všech údů, uzdravil se, a&#160;jeho berly zazděny jsou v&#160;základech chrámu, který na tom místě byl postaven Josefem, dóžetem janovské republiky.“</p>
			<p class="MLP_text ParaOverride-1">Ctihodný spisovatel píše dále o&#160;jedné krávě. Tato kráva pocházela ze statku patricijské rodiny norimberského měšťana Münzhübla. Roku 1619 panoval v&#160;okolí Norimberka dobytčí mor, kterému padl za oběť i&#160;tamější purkmistr. Z&#160;toho je vidět, že tento dobytčí mor nešetřil ani nejšlechetnější z&#160;obyvatelstva. Zmíněná kráva roznemohla se taktéž těžce a&#160;řízením božím chcípla. Kolem kráčelo však právě procesí, vedené vikářem Maximiliánem, a&#160;tu kráva zas obživla, abych déle trpělivost čtenáře nenapínal.</p>
			<p class="MLP_text ParaOverride-1">A&#160;ještě jeden případ může upoutat. Je to ochočený had svatého Serapiona. To byl moc dobrý had. Takový had už se nerodí. Po čtyry roky živil onoho poustevníka na poušti svým mlékem, kteréž mělo asi neobyčejnou výživnou hodnotu, poněvadž Serapion za tu dobu ztloustl ve své jeskyni tak, že ji musili rozbourat, když ho chtěli z&#160;ní vytáhnout.</p>
			<p class="MLP_text ParaOverride-1">Z&#160;těchto ukázek je vidět, proč klášter v&#160;Chamu postavil pomník Augustinu Falterstackovi. Jemu podařilo se rehabilitovati zvířata a&#160;vykonal též kulturní dílo pro zápasy politické, poněvadž konečně snad si přece rozmyslí národní socialisté, aby své protivníky politické titulovali názvy z&#160;přírodopisu živočišstva. Vždyť tím ti nešťastníci urážejí církev.</p>
		</div>
</body>
</html>