<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_ii-49</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_ii-49" xml:lang="cs-CZ">
		<div class="Z-kladn--textový-r-meček">
			<p id="_idParaDest-89" class="MLP_uroven2_kapitola ParaOverride-1">Něco o&#160;inzerátech</p>
			<p class="MLP_text_bez1radku ParaOverride-1">Až do roku 1874 existoval v&#160;Rakousku zvláštní zákon, kterým byla na inzeráty uložena kolková daň. Takovým způsobem rozuměly rakouské vlády před rokem 1874 oné důležitosti inzerce, kterou dnes všichni chápeme, a&#160;někdy dokonce i&#160;nadužíváme v&#160;obecném životě.</p>
			<p class="MLP_text ParaOverride-1">Rakouské vlády těch dob nechápaly rozvoje národohospodářského, který podmíněn jest mezi jinými činiteli i&#160;účinnou inzercí, kterou stoupá nabídka i&#160;poptávka. Dnes nikoho jistě nenapadne uvalovat na inzeráty daň a&#160;jen tu a&#160;tam okresní hejtmanství v&#160;Čechách staví se proti inzerci, konfiskujíc z&#160;politických důvodů různé inzerty na základě bojkotového zákona.</p>
			<p class="MLP_text ParaOverride-1">Netřeba připomínat, že se jedná o&#160;české časopisy a&#160;že na severu Čech konfiskují se slova „ryze český závod“, „české výrobky“ apod. Takovým způsobem nejkrásněji se odstraňují národnostní protivy a&#160;nezasvěcencům z&#160;ciziny poskytuje se pravý obraz, jak se starají úřady o&#160;národohospodářský rozmach a&#160;jak i&#160;dnes oceňují důležitost inzerce.</p>
			<p class="MLP_text ParaOverride-1">Pravé ocenění inzerce mají mnozí podnikatelé, kteří řídí se heslem: „Inzeráty musí list vytrhnout.“ I&#160;zakládají se časopisy jen kvůli inzerátům. Obsah listu se stlačuje, aby bylo pro inzerty místa. Dík inzerátům vyrůstají nové a&#160;nové časopisy, které nikdo nepotřebuje, ale které jsou myšlenkou jednotlivce, jeho tobolkou, pohostinným stolem, jeho existencí.</p>
			<p class="MLP_text ParaOverride-1">Obchodníci nestačí odbývat sběratele inzerátů, kteří přicházejí plni slibů, že inzerce v&#160;jejich časopise bude mít neobyčejný úspěch, za který ručí redakce i&#160;administrace. „Až později!“</p>
			<p class="MLP_text ParaOverride-1">„Ne, dovolte, později není sezóna, račte uvážit, že právě náš časopis jest čten v&#160;kruzích, kterým předměty vaší výroby jsou nepostradatelnými, právě váš porcelán.“</p>
			<p class="MLP_text ParaOverride-1">„Nevedu porcelán.“</p>
			<p class="MLP_text ParaOverride-1">„Tím líp, vašnosti, kovové zboží úplně nahrazuje porcelánové.“ Uděláme lokálku do listu o&#160;dokonalosti kovových výrobků.</p>
			<p class="MLP_text ParaOverride-1">„Ale dovolte, vždyť já jsem brašnář.“</p>
			<p class="MLP_text ParaOverride-1">„Tím lépe, tím právě přicházím vám zajisté vhod, neboť náš list jest rozšířen jedině v&#160;kruzích, kterým vaše výrobky jsou neocenitelny. List náš rozšířen jest v&#160;počtu mnoha tisíc exemplářů mezi rodinami, jimž nebe popřálo školních dítek. Uděláme…“</p>
			<p class="MLP_text ParaOverride-1">Buď jest vyveden, odmrštěn, odbyt, nebo obchodník unaven podepíše objednací inzertní lístek, aby se zbavil nepříjemného člověka, který se usmívá přátelsky a&#160;třeba i&#160;hrubě odbyt odpovídá s&#160;tím důvěrným úsměvem, který měl po celou řeč, že dovolí si opět navštíviti závod a&#160;poprositi o&#160;text k&#160;reklamní noticce.</p>
			<p class="MLP_text ParaOverride-1">Ty neodbytné inzertní sběratele zná již každý obchodník, průmyslník a&#160;živnostník. Ví, že sbírají inzeráty pro bezvýznamné listy, vycházející snad jen v&#160;počtu několika set exemplářů. Odbudete je, dostaví se opět jako tah kobylek saranče, ale jinak jsou neškodní.</p>
			<p class="MLP_text ParaOverride-1">Horší jsou majitelé oněch plátků, které jsou skvrnou českého časopisectva a&#160;kteří žijí přímo jen z&#160;vydírání inzertů. To jsou apačové inzertní. Nezadáte-li mu inzerát do listu, můžete být ubezpečeni, že bude v&#160;příštím čísle o&#160;vás jistě uveřejněna nějaká vylhaná zpráva. Podnikatel takového loupežného plátku oznámí vám to již předem, když mu inzerát nezadáte. Některé krajinské listy užívají té metody.</p>
			<p class="MLP_text ParaOverride-1">Četl jsem v&#160;jednom venkovském plátku lokálku:</p>
			<p class="MLP_text ParaOverride-1">„V&#160;příštím čísle uveřejníme zprávu, z&#160;čeho vyrábí zdejší uzenář Moravec své párky.“</p>
			<p class="MLP_text ParaOverride-1">Obracím list, pan Moravec tam inzerát nemá. Za týden ale bude tam jistě inzerát pana Moravce a&#160;v&#160;textové části listu noticka:</p>
			<p class="MLP_text ParaOverride-1">„Upozorňujeme své čtenáře na inzerát p.&#160;Moravce, jehož výtečné zboží doporučujeme všem našim čtenářům.“</p>
			<p class="MLP_text ParaOverride-1">Takové vymáhání inzertů snad jest též zasahováním do svědomí inzerenta.</p>
			<p class="MLP_text_-0-12- ParaOverride-1">Přesto však inzeráty jsou pevným pojítkem výrobců a&#160;obchodníků s&#160;konzumenty a&#160;inzerenti hledí přivábit křiklavými inzerty kupce. Hledí zájem čtenářstva získat nápadnými větami, které se často v&#160;listech až k&#160;omrzení opakují, v&#160;úpravě à&#160;la:</p>
			<p class="MLP_text_uprostred_-I- ParaOverride-1">ZADARMO ROZDÁME<br/>obšírné ceníky s&#160;návodem, jak lze lacino u&#160;nás koupiti<br/>PĚT PÁRŮ BOT!</p>
			<p class="MLP_text_-12-0- ParaOverride-1">Má v&#160;tom být nějaká originalita? A&#160;jsou-li inzeráty provázeny ilustracemi, jistěže ve většině případů ty obrázky jsou bez estetické ceny. Z&#160;obrázků u&#160;inzertů dívají se na vás strašné obličeje, postele, kamna, vany, provedené v&#160;hrozné perspektivě. Inzeráty bandážistů provázeny zafačovanými mrzáky a&#160;podobně. A&#160;všechno to má půvab pro děti, ale na někoho působí to odporně.</p>
			<p class="MLP_text ParaOverride-1">Člověk v&#160;takových inzerátech cítí veškeren shon života, zápas o&#160;existenci.</p>
			<p class="MLP_text ParaOverride-1">Absolvovaný právník s&#160;vyznamenáním prosí o&#160;místo sluhy.</p>
			<p class="MLP_text ParaOverride-1">A&#160;vy odložíte inzertní část deníku, zatímco sta bláhových děvčátek prohlíží rubriku Nabídnutí k&#160;sňatku a&#160;čte Dopisy.</p>
			<p class="MLP_text ParaOverride-1">Ale vy cítíte, že od toho inzerátku, kterým někdo prodává peří, až k&#160;velkému inzertu továren na lokomobily běží veškeren život, který kolem nás proudí, rychleji, než sbírají sběratelé inzertů výrazné předměty tohoto života ve sloupce velkých deníků i&#160;malých kousavých plátků.</p>
			<p class="MLP_dopis_podpis_-I- ParaOverride-1">Besedy lidu – 1. 10. 1910</p>
		</div>
</body>
</html>