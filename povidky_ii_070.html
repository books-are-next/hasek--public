<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Světci a&nbsp;zvířata">
    <meta name="apple-mobile-web-app-capable" content="yes">
    <title>Světci a&nbsp;zvířata</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_ii_069.html">
    <link rel="next" href="./povidky_ii_071.html">
    <meta name="nb-order" content="66">
    <link rel="self" href="povidky_ii_070.html">
    <meta name="nb-identifier" content="hasek-povidky-ii-b8e9463">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1119" data-nb-chars="7028">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_ii_069.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="16"><span class="idea" data-nb-ref-number="1" id="idea1" data-nb-words="3" data-nb-chars="16">Světci a&nbsp;zvířata</span></h1>
        <section>
          <p class="chunk" data-nb-ref-number="2" data-nb-words="112" data-nb-chars="747"><span class="idea" data-nb-ref-number="2" id="idea2" data-nb-words="112" data-nb-chars="747">Nad bavorským Řeznem směrem k&nbsp;Brodu nad Černými lesy leží městečko Cham. Toto město jest známo svými poutnickými průvody, zázračnou studní s&nbsp;vodou, obsahující zárodky tyfové, má&nbsp;velkou nemocnici, kam dopravují bavorské poutníky, když se&nbsp;té&nbsp;zázračné vody napili, ale méně známo jest, že&nbsp;v&nbsp;klášterní zahradě nalézá se&nbsp;malý pomník mnicha Augustina Falterstacka, neumělá to&nbsp;socha, kolem které leží postavy koně, medvěda, lišky a&nbsp;osla. Čím prospěl tento mnich benediktinský, proč kolem něho symbolicky rozložena jsou jako táborem různá zvířata? Jděte však do&nbsp;klášterní knihovny a&nbsp;tam naleznete v&nbsp;rohu síně v&nbsp;pergamen svázanou starou knihu s&nbsp;latinským nápisem: <em>SVATÍ A&nbsp;ZVÍŘATA</em> od&nbsp;kněze mnicha benediktinského Augustina Falterstacka ze&nbsp;zdejšího kláštera.</span></p>
          <p class="chunk" data-nb-ref-number="3" data-nb-words="55" data-nb-chars="348"><span class="idea" data-nb-ref-number="3" id="idea3" data-nb-words="55" data-nb-chars="348">Kniha vydána impresí biskupské tiskárny v&nbsp;Mnichově roku 1782. Prohlédněte si&nbsp;jednotlivé stránky a&nbsp;tu uvidíte velký význam této knihy pro zvířata, neboť nebožtík páter každým řádkem v&nbsp;oné knize uvádí křesťanský lid do&nbsp;života zvířat a&nbsp;mluví o&nbsp;všech zázracích, které se&nbsp;dály, když světci setkávali se&nbsp;se&nbsp;zvířaty nejrůznějších řádů z&nbsp;třídy živočišstva.</span></p>
          <p class="chunk" data-nb-ref-number="4" data-nb-words="44" data-nb-chars="273"><span class="idea" data-nb-ref-number="4" id="idea4" data-nb-words="44" data-nb-chars="273">Zvířata prováděla takové divy, že&nbsp;když zbožný Bavorák čte moderní otisky z&nbsp;tohoto díla, prodávaného v&nbsp;klášteře za&nbsp;3&nbsp;M 50&nbsp;pf., listuje se&nbsp;zbožnou úctou každou stránku a&nbsp;křižuje se&nbsp;před každým obrázkem zbloudilých, ale opět na&nbsp;pravou cestu světci přivedených zvířecích tvorů.</span></p>
          <p class="chunk" data-nb-ref-number="5" data-nb-words="90" data-nb-chars="530"><span class="idea" data-nb-ref-number="5" id="idea5" data-nb-words="90" data-nb-chars="530">Tak například dočte se&nbsp;tam, co&nbsp;se&nbsp;přihodilo svatému Eustachovi. Tento dobrý svatý muž potkal v&nbsp;lese medvěda. Medvěd šel tak daleko ve&nbsp;své drzosti, že&nbsp;chtěl světce sežrat. Klerikální listy by&nbsp;napsaly, že&nbsp;ten medvěd byl volný myslitel. Eustach medvěda však přetáhl holí a&nbsp;poručil mu, aby ho&nbsp;donesl do&nbsp;Říma. Medvěd sklonil šíji a&nbsp;hřbet, svatý Eustach na&nbsp;medvěda sedl a&nbsp;tak šťastně na&nbsp;jeho hřbetě se&nbsp;dostal do&nbsp;Říma. Medvěd byl poté přijat papežem do&nbsp;zvláštního slyšení, po&nbsp;audienci vycpán a&nbsp;ukazuje se&nbsp;dodnes ve&nbsp;vatikánských sbírkách.</span></p>
          <p class="chunk" data-nb-ref-number="6" data-nb-words="104" data-nb-chars="641"><span class="idea" data-nb-ref-number="6" id="idea6" data-nb-words="104" data-nb-chars="641">Zvířata vůbec měla na&nbsp;světce spadeno. Větší i&nbsp;menší. Tak svatého Eusebia trápily v&nbsp;jeho cele štěnice. Tenkrát ovšem nebyly ještě známy tinktury na&nbsp;štěnice ani perský prášek na&nbsp;hmyz, a&nbsp;štěnice žraly pohany i&nbsp;křesťany dnem i&nbsp;nocí. Nejvíce však zkoušel v&nbsp;tehdejším století Eusebius, který jak vypravuje ona kniha, měl ve&nbsp;své cele 280&nbsp;000 těchto nebezpečných krvežíznivců. I&nbsp;prosil v&nbsp;modlitbě, aby byl zbaven této metly, a&nbsp;tu obyvatelé města Antiochie viděli jednoho rána, jak 280&nbsp;000 štěnic mašíruje v&nbsp;úplném pořádku z&nbsp;mnichovy cely k&nbsp;moři, kdež skončily v&nbsp;příboji slané mořské vody nejhromadnější sebevraždou, jaké kdy pamatují dějiny lidstva.</span></p>
          <p class="chunk" data-nb-ref-number="7" data-nb-words="15" data-nb-chars="101"><span class="idea" data-nb-ref-number="7" id="idea7" data-nb-words="15" data-nb-chars="101">Jest však celá řada jiných zvířátek, která se&nbsp;nestydí trápiti s&nbsp;velkou tvrdošíjností zbožné katolíky.</span></p>
          <p class="chunk" data-nb-ref-number="8" data-nb-words="106" data-nb-chars="624"><span class="idea" data-nb-ref-number="8" id="idea8" data-nb-words="106" data-nb-chars="624">V&nbsp;desátém století po&nbsp;Kristu žila v&nbsp;jednom z&nbsp;měst francké říše zbožná panna Celestýna. Řekněme to&nbsp;beze všeho obalu. Ta&nbsp;panna měla blechy. Obrátila se&nbsp;však s&nbsp;důvěrou k&nbsp;biskupovi remešskému a&nbsp;s&nbsp;panenskou stydlivostí svěřila se&nbsp;mu&nbsp;se&nbsp;svým trápením, a&nbsp;tu biskup přišel k&nbsp;tomu názoru, že&nbsp;ony blechy nejsou ničím jiným než zakuklenými ďábly, již proto tak štípají pannu Celestýnu, aby tato nemohla dlíti v&nbsp;klidu na&nbsp;modlitbách a&nbsp;její zřetel aby od&nbsp;věcí nebeských odvrácen byl na&nbsp;čistě lidské záležitosti. I&nbsp;uspořádal všeobecné modlení a&nbsp;blechy zmizely, zanechavše po&nbsp;sobě v&nbsp;komůrce panny Celestýny jen trochu smradu po&nbsp;síře a&nbsp;smůle.</span></p>
          <p class="chunk" data-nb-ref-number="9" data-nb-words="24" data-nb-chars="159"><span class="idea" data-nb-ref-number="9" id="idea9" data-nb-words="24" data-nb-chars="159">Jeden nevěřící Němec z&nbsp;Württemberska, s&nbsp;kterým jsem prohlížel onu knihu, poznamenal zcela cynicky, že&nbsp;patrně asi ten biskup panně Celestýně ty&nbsp;blechy vychytal.</span></p>
          <p class="chunk" data-nb-ref-number="10" data-nb-words="93" data-nb-chars="599"><span class="idea" data-nb-ref-number="10" id="idea10" data-nb-words="93" data-nb-chars="599">Velice zajímavou však jest příhoda jednoho italského mnicha kapucína, který chodil podél rybníka a&nbsp;začal pochybovati o&nbsp;příhodě Jonáše a&nbsp;velryby. Musil to&nbsp;být nějaký velmi učený člověk, který z&nbsp;přírodopisu věděl, že&nbsp;velryby živí se&nbsp;vzhledem k&nbsp;nepatrnému jícnímu otvoru jedině rybím potěrem a&nbsp;mořskými měkkýši, a&nbsp;nikoliv židovskými proroky. A&nbsp;když konečně už&nbsp;úplně se&nbsp;zakolísal ve&nbsp;víře, spolkl ho&nbsp;kapr. Příhoda měla za&nbsp;následek sběh lidu a&nbsp;mnich Augustin Falterstack píše o&nbsp;tom s&nbsp;věrohodností a&nbsp;přesností lokálkáře, že&nbsp;„teprve když uspořádáno bylo prosebné procesí k&nbsp;rybníku, kapr pochybovače vyvrhl“.</span></p>
          <p class="chunk" data-nb-ref-number="11" data-nb-words="18" data-nb-chars="120"><span class="idea" data-nb-ref-number="11" id="idea11" data-nb-words="18" data-nb-chars="120">K&nbsp;tomuto pěknému líčení schází jen suchá, ale tragická novinářská poznámka: „Mrtvola dodána do&nbsp;ústavu pro soudní pitvu.“</span></p>
          <p class="chunk" data-nb-ref-number="12" data-nb-words="54" data-nb-chars="314"><span class="idea" data-nb-ref-number="12" id="idea12" data-nb-words="54" data-nb-chars="314">Méně hrozně dopadlo to&nbsp;s&nbsp;koželužským mistrem z&nbsp;Řezna Janem Pillingem. Ten nešťastník zas nemohl pochopit, že&nbsp;země není kulatá, jak se&nbsp;roku 1482 hlásalo z&nbsp;kazatelen v&nbsp;celé Římské říši. Za&nbsp;to&nbsp;ho&nbsp;na&nbsp;místě poštípaly vosy tak, že&nbsp;otekl, a&nbsp;jak ironicky píše spisovatel oné knihy o&nbsp;zvířatech, podobal se&nbsp;kulaté zeměkouli.</span></p>
          <p class="chunk" data-nb-ref-number="13" data-nb-words="60" data-nb-chars="375"><span class="idea" data-nb-ref-number="13" id="idea13" data-nb-words="60" data-nb-chars="375">Méně známo jest však, že&nbsp;biskup Alanus II., který přinutil krále Chlodvika, aby přijal křest, trpěl tasemnicí. Nelze se&nbsp;tomu divit, poněvadž tenkráte neexistovaly žádné létací zdravotní komise, aby zabavovaly na&nbsp;trzích maso obsahující trichiny. Vím, že&nbsp;až&nbsp;to&nbsp;bude čísti bývalý městský fyzik dr.&nbsp;Záhoř, zamračí se&nbsp;a&nbsp;řekne: „Já jsem to&nbsp;věděl, z&nbsp;toho nic jiného nemohlo koukat.“</span></p>
          <p class="chunk" data-nb-ref-number="14" data-nb-words="58" data-nb-chars="328"><span class="idea" data-nb-ref-number="14" id="idea14" data-nb-words="58" data-nb-chars="328">A&nbsp;tu jednu noc měl biskup Alan II. vidění. Zdálo se&nbsp;mu, že&nbsp;k&nbsp;jeho loži z&nbsp;vlčích kožešin přistoupila světlá postava, poklepala mu&nbsp;kamarádsky na&nbsp;rameno a&nbsp;zvolala krásnou církevní latinou: „Vykonej pouť do&nbsp;Svaté země a&nbsp;sněz v&nbsp;Palestině trochu prsti z&nbsp;posvěcené půdy, napij se&nbsp;vody z&nbsp;Mrtvého moře a&nbsp;rozžvýkej jeden cedr z&nbsp;Libanonu.“</span></p>
          <p class="chunk" data-nb-ref-number="15" data-nb-words="19" data-nb-chars="118"><span class="idea" data-nb-ref-number="15" id="idea15" data-nb-words="19" data-nb-chars="118">A&nbsp;tak se&nbsp;milý biskup tímto divným způsobem kurýroval, poněvadž tenkrát ještě nebyl znám ani santonin, ani ořech areka.</span></p>
          <p class="chunk" data-nb-ref-number="16" data-nb-words="84" data-nb-chars="548"><span class="idea" data-nb-ref-number="16" id="idea16" data-nb-words="84" data-nb-chars="548">O&nbsp;výsledku léčebném zmiňuje se&nbsp;mnich Augustin Falterstack takto: „I&nbsp;vyšla z&nbsp;biskupa tasemnice dlouhá 769&nbsp;stop a&nbsp;12&nbsp;palců. Každý článeček tohoto netvora měl na&nbsp;sobě skvělou hvězdu, ale pod hvězdou černě vytečkovaná kopyta ďábla. Když z&nbsp;těla biskupova vycházela, křičela hrozně tak dlouho, nežli ji&nbsp;sluhové biskupovi dotloukli. Byla spálena v&nbsp;městě Janově, při kteréž příležitosti jeden muž, stižený ochromením všech údů, uzdravil se, a&nbsp;jeho berly zazděny jsou v&nbsp;základech chrámu, který na&nbsp;tom místě byl postaven Josefem, dóžetem janovské republiky.“</span></p>
          <p class="chunk" data-nb-ref-number="17" data-nb-words="73" data-nb-chars="496"><span class="idea" data-nb-ref-number="17" id="idea17" data-nb-words="73" data-nb-chars="496">Ctihodný spisovatel píše dále o&nbsp;jedné krávě. Tato kráva pocházela ze&nbsp;statku patricijské rodiny norimberského měšťana Münzhübla. Roku 1619 panoval v&nbsp;okolí Norimberka dobytčí mor, kterému padl za&nbsp;oběť i&nbsp;tamější purkmistr. Z&nbsp;toho je&nbsp;vidět, že&nbsp;tento dobytčí mor nešetřil ani nejšlechetnější z&nbsp;obyvatelstva. Zmíněná kráva roznemohla se&nbsp;taktéž těžce a&nbsp;řízením božím chcípla. Kolem kráčelo však právě procesí, vedené vikářem Maximiliánem, a&nbsp;tu kráva zas obživla, abych déle trpělivost čtenáře nenapínal.</span></p>
          <p class="chunk" data-nb-ref-number="18" data-nb-words="58" data-nb-chars="339"><span class="idea" data-nb-ref-number="18" id="idea18" data-nb-words="58" data-nb-chars="339">A&nbsp;ještě jeden případ může upoutat. Je&nbsp;to&nbsp;ochočený had svatého Serapiona. To&nbsp;byl moc dobrý had. Takový had už&nbsp;se&nbsp;nerodí. Po&nbsp;čtyry roky živil onoho poustevníka na&nbsp;poušti svým mlékem, kteréž mělo asi neobyčejnou výživnou hodnotu, poněvadž Serapion za&nbsp;tu&nbsp;dobu ztloustl ve&nbsp;své jeskyni tak, že&nbsp;ji&nbsp;musili rozbourat, když ho&nbsp;chtěli z&nbsp;ní vytáhnout.</span></p>
          <p class="chunk" data-nb-ref-number="19" data-nb-words="49" data-nb-chars="352"><span class="idea" data-nb-ref-number="19" id="idea19" data-nb-words="49" data-nb-chars="352">Z&nbsp;těchto ukázek je&nbsp;vidět, proč klášter v&nbsp;Chamu postavil pomník Augustinu Falterstackovi. Jemu podařilo se&nbsp;rehabilitovati zvířata a&nbsp;vykonal též kulturní dílo pro zápasy politické, poněvadž konečně snad si&nbsp;přece rozmyslí národní socialisté, aby své protivníky politické titulovali názvy z&nbsp;přírodopisu živočišstva. Vždyť tím ti&nbsp;nešťastníci urážejí církev.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_ii_071.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>