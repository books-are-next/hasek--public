<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Alkoholická idylka">
    <meta name="apple-mobile-web-app-capable" content="yes">
    <title>Alkoholická idylka</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_ii_018.html">
    <link rel="next" href="./povidky_ii_020.html">
    <meta name="nb-order" content="15">
    <link rel="self" href="povidky_ii_019.html">
    <meta name="nb-identifier" content="hasek-povidky-ii-b8e9463">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="916" data-nb-chars="5535">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_ii_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="18"><span class="idea" data-nb-ref-number="1" id="idea1" data-nb-words="2" data-nb-chars="18">Alkoholická idylka</span></h1>
        <section>
          <p class="chunk" data-nb-ref-number="2" data-nb-words="12" data-nb-chars="80"><span class="idea" data-nb-ref-number="2" id="idea2" data-nb-words="12" data-nb-chars="80">Pan Hodíšek rozhodně nebyl žádný alkoholik, neboť vypil denně dvě sklenice piva.</span></p>
          <p class="chunk" data-nb-ref-number="3" data-nb-words="25" data-nb-chars="155"><span class="idea" data-nb-ref-number="3" id="idea3" data-nb-words="25" data-nb-chars="155">Byl to&nbsp;člověk řádný, který pečoval svědomitě o&nbsp;svou rodinu, ale jeho jedinou slabou stránkou, jeho celým neštěstím byla jedna nebo dvě sklenice piva denně.</span></p>
          <p class="chunk" data-nb-ref-number="4" data-nb-words="9" data-nb-chars="55"><span class="idea" data-nb-ref-number="4" id="idea4" data-nb-words="9" data-nb-chars="55">Pravím neštěstím, neboť uvidíte, co&nbsp;se&nbsp;z&nbsp;toho vyvinulo.</span></p>
          <p class="chunk" data-nb-ref-number="5" data-nb-words="50" data-nb-chars="328"><span class="idea" data-nb-ref-number="5" id="idea5" data-nb-words="50" data-nb-chars="328">Paní Hodíškové dostal se&nbsp;totiž do&nbsp;ruky leták protialkoholní ligy, onoho strašného spolku proti alkoholismu, který bojuje stále marně proti alkoholismu, neboť přesvědčí-li dva pijáky, jest to&nbsp;jen, jako když sani usekneš hlavu. Nových deset hlav vyrůstá a&nbsp;za každého nepijáka vystoupí nových deset pijáků do&nbsp;boje za&nbsp;zdar alkoholu.</span></p>
          <p class="chunk" data-nb-ref-number="6" data-nb-words="29" data-nb-chars="199"><span class="idea" data-nb-ref-number="6" id="idea6" data-nb-words="29" data-nb-chars="199">Protialkoholní liga však jest neúnavná. Ona jest to, která pořádá přednášky o&nbsp;zhoubném vlivu alkoholismu, při kterých poslu­chačstvo pije pivo a&nbsp;jen před řečníkem stojí skromňoučká láhev sodové vody.</span></p>
          <p class="chunk" data-nb-ref-number="7" data-nb-words="171" data-nb-chars="1089"><span class="idea" data-nb-ref-number="7" id="idea7" data-nb-words="171" data-nb-chars="1089">Protialkoholní liga jest to, která prohlásila, že&nbsp;každý, kdo pije jen jednu sklenici piva, jest alkoholik, který má&nbsp;rozum tupý, který stále blbne, a&nbsp;že jediná sklenice piva denně naprosto dostačí, aby z&nbsp;člověka stal se&nbsp;během roku úplný idiot. V&nbsp;brožuře byl dále velice podrobně popsán případ jednoho úředníka alkoholika, který taktéž ničeho nevyváděl, nežli že&nbsp;pil svou jednu sklenici denně. Jeho mozek, když den co&nbsp;den pil svou sklenici piva, stále se&nbsp;zatemňoval a&nbsp;on ztrácel úplně vědomí své povinnosti a&nbsp;nemohl si, poněvadž duševně ochabl, vypomáhati finančně mimořádnými pracemi, za&nbsp;jejichž honorování dosazoval jindy do&nbsp;svého skromného platu pro svou četnou rodinu. Bída uhostila se&nbsp;v&nbsp;domácnosti jindy tak spokojené, ale on&nbsp;stále pil tu&nbsp;nešťastnou sklenici piva, nedbaje nářku své manželky a&nbsp;dětí, které hladověly, a&nbsp;došlo konečně tak daleko, že&nbsp;on, aby mohl tu&nbsp;sklenici piva pohodlně vypíti, sáhl na&nbsp;svěřené mu&nbsp;peníze, defraudoval značný obnos, byl vyzrazen, žalářován, jeho rodina úplně zničena, takže když vyšel ze&nbsp;žaláře, potloukl ji&nbsp;sekyrou, aby dokončil hrůzné dílo alkoholismu.</span></p>
          <p class="chunk" data-nb-ref-number="8" data-nb-words="42" data-nb-chars="258"><span class="idea" data-nb-ref-number="8" id="idea8" data-nb-words="42" data-nb-chars="258">Když toto paní Hodíšková přečetla, dala se&nbsp;do&nbsp;pláče, neboť její muž byl dle toho alkoholik. Na&nbsp;jiném místě brožury četla, že&nbsp;to&nbsp;blbnutí neděje se&nbsp;vždy najednou, nýbrž poznenáhlu, a&nbsp;že to&nbsp;lze zjistit na&nbsp;nešťastné oběti alkoholismu jedině bedlivým pozorováním.</span></p>
          <p class="chunk" data-nb-ref-number="9" data-nb-words="137" data-nb-chars="800"><span class="idea" data-nb-ref-number="9" id="idea9" data-nb-words="137" data-nb-chars="800">A&nbsp;tak toho dne, když přišel její manžel k&nbsp;obědu, pozorovala s&nbsp;úzkostí, zdali neblbne. Hrozně se&nbsp;zachvěla, když dívaje se&nbsp;na&nbsp;novou kretonovou blůzu jedné své dcerušky, řekl nedbale: „Á,&nbsp;to je&nbsp;safián.“ Vzpomněla si&nbsp;hned na&nbsp;jiné podrobnosti z&nbsp;řeči svého manžela, přes které jindy klidně přecházela k&nbsp;dennímu pořádku. Tak kupříkladu pamatuje se, že&nbsp;kdysi, asi před rokem, mluvil něco o&nbsp;tom, že&nbsp;by&nbsp;se&nbsp;mohl dělat uzený jazyk s&nbsp;polskou omáčkou pomocí kyselé smetany a&nbsp;že&nbsp;kdykoliv ona zavede řeč na&nbsp;to, co&nbsp;se&nbsp;nyní nosí, že&nbsp;její ubohý alkoholik řekne jen: „E,&nbsp;nosí se, tak se&nbsp;nosí! Nejradši na&nbsp;stůl.“ Její srdce se&nbsp;chvělo, když si&nbsp;vzpomněla na&nbsp;všechny ty&nbsp;podrobnosti, a&nbsp;pohlížejíc na&nbsp;svého manžela, hledala tam rysy idiota, nebo aspoň počátky onoho přihlouplého úsměvu, který se&nbsp;objevuje u&nbsp;lidí slabomyslných.</span></p>
          <p class="chunk" data-nb-ref-number="10" data-nb-words="26" data-nb-chars="164"><span class="idea" data-nb-ref-number="10" id="idea10" data-nb-words="26" data-nb-chars="164">Pan Hodíšek se&nbsp;skutečně usmíval s&nbsp;onou spokojeností člověka, který dobře obědvá, ale ten úsměv byl mukou pro paní Hodíškovou. Není žádné pochyby, pan Hodíšek blbne.</span></p>
          <p class="chunk" data-nb-ref-number="11" data-nb-words="30" data-nb-chars="159"><span class="idea" data-nb-ref-number="11" id="idea11" data-nb-words="30" data-nb-chars="159">Byly to&nbsp;trapné tři dny, kdy pozorovala stále týž úsměv a&nbsp;onu rozkoš, s&nbsp;kterou ponořoval své vousy při obědě do&nbsp;první sklenice piva a&nbsp;večer do&nbsp;druhé a&nbsp;poslední.</span></p>
          <p class="chunk" data-nb-ref-number="12" data-nb-words="17" data-nb-chars="93"><span class="idea" data-nb-ref-number="12" id="idea12" data-nb-words="17" data-nb-chars="93">Je-li kdo alkoholikem při jedné a&nbsp;blbne, co&nbsp;bude dělat při druhé, jaký je&nbsp;to&nbsp;silný alkoholik!</span></p>
          <p class="chunk" data-nb-ref-number="13" data-nb-words="21" data-nb-chars="123"><span class="idea" data-nb-ref-number="13" id="idea13" data-nb-words="21" data-nb-chars="123">Paní Hodíšková chodila jako bez duše a&nbsp;pátrala, jak by&nbsp;svého muže zachránila od&nbsp;zkázy a&nbsp;svou domácnost od&nbsp;úplného rozvratu.</span></p>
          <p class="chunk" data-nb-ref-number="14" data-nb-words="102" data-nb-chars="611"><span class="idea" data-nb-ref-number="14" id="idea14" data-nb-words="102" data-nb-chars="611">Ještě štěstí, že&nbsp;měla po&nbsp;ruce noviny a&nbsp;tam četla čtvrtého dne tento inzerát: „Příšera alkoholismu vznáší se&nbsp;nad vaší domácností. Z&nbsp;vašeho pana manžela, nezakročíte-li, stane se&nbsp;vrah, žhář, lupič. Jakým způsobem si&nbsp;pomůžete, aby v&nbsp;záchvatu šílenství opilců nepobil vás i&nbsp;vaše dítky? Obraťte se&nbsp;s&nbsp;důvěrou na&nbsp;Károlyho lékárnu v&nbsp;Lugači v&nbsp;Uhrách, která zašle vám dobírkou neb proti předem hotově zaplaceným K&nbsp;5.80 láhev kořalky proti třeštění opilců, z&nbsp;níž vždy ráno, při obědě a&nbsp;večer čtyřicet kapek nakápnete do&nbsp;likéru, který váš muž pije. Za&nbsp;čtyři měsíce jest váš muž vyléčen. Upozorňujeme, že&nbsp;do&nbsp;piva se&nbsp;nehodí!“</span></p>
          <p class="chunk" data-nb-ref-number="15" data-nb-words="108" data-nb-chars="635"><span class="idea" data-nb-ref-number="15" id="idea15" data-nb-words="108" data-nb-chars="635">Paní Hodíšková zaslala K&nbsp;5.80, obdržela láhev a&nbsp;při obědě se&nbsp;otázala svého manžela, jaký likér nejraději pije. Musím podotknouti, že&nbsp;v&nbsp;tamto ohledu byl pan Hodíšek naprostým abstinentem. Proto jeho odpověď zněla, že&nbsp;nechce o&nbsp;žádném likéru ani slyšet. Neboť pan Hodíšek žádného likéru dosud v&nbsp;životě neokusil. Přitom podíval se&nbsp;podivně na&nbsp;svou manželku, takže tato byla úplně přesvědčena, že&nbsp;dokonale zblbl a&nbsp;jen stěží dá&nbsp;se&nbsp;vyléčit. „Nu a&nbsp;nepil bys višňovku? Snad by&nbsp;ti&nbsp;to&nbsp;dělalo dobře. Já&nbsp;jsem koupila už&nbsp;láhev dobré višňovky, napiješ se&nbsp;po&nbsp;obědě, vždy trochu, to&nbsp;ti&nbsp;neuškodí, naopak prospěje, budeš mít větší chuť k&nbsp;jídlu a&nbsp;k&nbsp;práci!“</span></p>
          <p class="chunk" data-nb-ref-number="16" data-nb-words="75" data-nb-chars="415"><span class="idea" data-nb-ref-number="16" id="idea16" data-nb-words="75" data-nb-chars="415">A&nbsp;šla do&nbsp;kuchyně a&nbsp;tam s&nbsp;pláčem nalila do&nbsp;sklenky na&nbsp;likéry višňovku, do&nbsp;níž přimísila 40&nbsp;kapek oné zázračné kořalky proti šílenství opilců. Pak si&nbsp;utřela slzy a&nbsp;odnesla višňovku svému manželi, který se&nbsp;jen oblízl a&nbsp;požádal o&nbsp;novou. Léčení bylo velice radikální. Vypil po&nbsp;obědě deset štamprlat, večer už&nbsp;dvacet. Druhého dne dvacet po&nbsp;obědě a&nbsp;večer třicet. A&nbsp;když třetího dne šel do&nbsp;úřadu, to&nbsp;už&nbsp;se&nbsp;stavěl v&nbsp;kořalně.</span></p>
          <p class="chunk" data-nb-ref-number="17" data-nb-words="57" data-nb-chars="336"><span class="idea" data-nb-ref-number="17" id="idea17" data-nb-words="57" data-nb-chars="336">Jest to&nbsp;velice smutné, kam člověka zavedou jedna nebo dvě sklenice piva denně. Ba, tu&nbsp;nepomůže ani Károlyho kořalka proti třeštění opilců. A&nbsp;velice smutný důkaz toho podává právě pan Hodíšek, který když končil třetí měsíc léčby, polil sebe, svou manželku a&nbsp;své dítky petrolejem, a&nbsp;zapáliv na&nbsp;nich i&nbsp;na sobě šaty, uhořel s&nbsp;celou rodinou.</span></p>
        </section>
        <section>
          <p class="chunk" data-nb-ref-number="18" data-nb-words="3" data-nb-chars="17"><span class="idea" data-nb-ref-number="18" id="idea18" data-nb-words="3" data-nb-chars="17">Karikatury – 1912</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_ii_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>